<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-内篇・莊子集解-内篇・養生主第三</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="養生主第三">養生主第三</span></span></h1>
<p class="jiazhu" id="p0"><a class="gg-link" href="#p0" onclick="return changeColor(this);"></a>順事而不滯於物，冥情而不攖其天，此莊子養生之宗主也。</p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>吾生也有涯，而知也无涯。<span class="jiazhu">生有窮盡，知無畔岸。</span>以有涯隨無涯，殆已；<span class="jiazhu">向云：「殆，窮困<span class="jiaozhusup">校：「窮困」，釋文作「疲困之謂」。</span>。」</span>已而爲知者，殆而已矣。<span class="jiazhu">已，止也。事過思留，其殆更甚。言以物爲事，無益於性命。</span>爲善无近名，爲惡无近刑。<span class="jiazhu">王夫之云：「聲色之類，不可名爲善者，即惡也。」二語淺說。</span>緣督以爲經，<span class="jiazhu">李頤云：「緣，順。督，中。經，常也。」李楨云：「人身惟脊居中，督脈並脊而上，故訓中。」王夫之云：「身後之中脈曰督。緣督者，以清微纖妙之氣，循虛而行，自順以適得其中。」深說。</span>可以保身，可以全生，<span class="jiazhu">全其有生之理。</span>可以養親，<span class="jiazhu">以受於親者歸之於親，養之至也。</span>可以盡年。<span class="jiazhu">天所與之年，任其自盡，勿夭折之，則有盡者無盡。從正意說入，一篇綱要，下設五喻以明之。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>庖丁爲文惠君解牛，<span class="jiazhu">釋文：「丁其名。崔、司馬云：『文惠君，梁惠王。』」成云：「解，宰割。」</span>手之所觸，肩之所倚，足之所履，膝之所踦，<span class="jiazhu">蘇輿云：「說文：『踦，一足也。』膝舉則足單，故曰踦。」</span>砉然嚮然，奏刀騞然，<span class="jiazhu">司馬云：「砉，皮骨相離聲。」崔云：「砉音畫。騞音近獲，聲大於砉也。」成云：「砉然嚮應，進奏鸞刀，騞然大解。」</span>莫不中音。<span class="jiazhu">釋文：「中，丁仲反。下同。」</span>合於桑林之舞，<span class="jiazhu">司馬云：「桑林，湯樂名。」崔云：「宋舞樂名。」釋文：「左傳『舞師題以旌夏』是也。」</span>乃中經首之會。<span class="jiazhu">向、司馬云：「經首，咸池樂章也。」即堯樂。宣云：「會，節也。」</span>文惠君曰：「譆！<span class="jiazhu">李云：「歎聲。」</span>善哉！技蓋至此乎？」庖丁釋刀對曰：「臣之所好者道也，進乎技矣。<span class="jiazhu">成云：「進，過也。」</span>始臣之解牛之時，所見无非牛者。三年之後，未嘗見全牛也。<span class="jiazhu">成云：「操刀既久，頓見理間，才覩有牛，已知空郤。亦猶服道日久，智照漸明，所見塵境，無非虛幻。」</span>方今之時，臣以神遇，<span class="jiazhu">向云：「暗與理會。」</span>而不以目視，官知止而神欲行。<span class="jiazhu">成云：「官，主司也。」案：「官」承上，專以目言。目方覩其跡，神已析其形。</span>依乎天理，<span class="jiazhu">成云：「依天然之腠理。」</span>批大郤，<span class="jiazhu">字林：「批，擊也。」成云：「大郤，間郤交際之處。」郭音卻。</span>道大窾，<span class="jiazhu">郭慶藩云：「窾當爲款。漢書司馬遷傳注：『款，空也。』謂骨節空處。」</span>因其固然。技經肯綮之未嘗，<span class="jiazhu">俞云：「技蓋枝之誤。枝，枝脈；經，經脈。枝經，猶言經絡<span class="jiaozhusup">校：「絡」原誤「路」，據集釋引俞樾說改。</span>。素問王注引靈樞經云：『經脈爲裏，支而横者爲絡。』支、枝通作。經絡相連處，必有礙於遊刃，庖丁因其固然，故無礙。」釋文：「肯，著骨肉。司馬云：『綮，猶結處也。』音啟。」言枝經肯綮，皆刃所未到。嘗，試也。</span>而況大軱乎！<span class="jiazhu">軱音孤。崔云：「槃結骨。」</span>良庖歲更刀，割也；族庖月更刀，折也。<span class="jiazhu">崔云：「族，眾也。」俞云：「謂折骨，非刀折。左傳曰：『無折骨。』」</span>今臣之刀十九年矣，所解數千牛矣，而刀刃若新發於硎。<span class="jiazhu">釋文：「磨石。」</span>彼節者有間，<span class="jiazhu">節，骨節。</span>而刀刃者无厚，以无厚入有間，恢恢乎其於遊刃必有餘地矣，是以十九年而刀刃若新發於硎。雖然，每至於族，<span class="jiazhu">郭云：「交錯聚結爲族。」</span>吾見其難爲，怵然爲戒，視爲止，<span class="jiazhu">郭云：「不屬目他物。」</span>行爲遲。<span class="jiazhu">郭云：「徐其手。」</span>動刀甚微，謋然已解，<span class="jiazhu">謋與磔同，解脱貌。</span>如土委地。提刀而立，爲之四顧，爲之躊躇滿志，<span class="jiazhu">郭云：「逸足容豫自得之謂。」案：田子方篇亦云：「方將躊躇，方將四顧。」</span>善刀而藏之。」<span class="jiazhu">釋文：「善，猶拭。」</span>文惠君曰：「善哉！吾聞庖丁之言，得養生焉。」<span class="jiazhu">牛雖多，不以傷刃，物雖雜，不以累心，皆得養之道也。一喻。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>公文軒見右師而驚曰：<span class="jiazhu">司馬云：「公文姓，軒名，宋人。」簡文云：「右師，官名。」</span>「是何人也？惡乎介也？<span class="jiazhu">介，一足。</span>天與，其人與？」<span class="jiazhu">司馬云：「爲天命與，抑人事也？」</span>曰：「天也，非人也。天之生是使獨也，<span class="jiazhu">司馬云：「獨，一足。」案此與德充符篇三兀者不同：介者天生，兀者人患。</span>人之貌有與也。<span class="jiazhu">郭云：「兩足並行。」</span>以是知其天也，非人也。」<span class="jiazhu">形殘而神全也。知天則處順。二喻。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>澤雉十步一啄，百步一飲，不蘄畜乎樊中。<span class="jiazhu">蘄同期。猶言不期而遇。下同。李云：「樊，藩也，所以籠鳥<span class="jiaozhusup">校：「鳥」，釋文作「雉」。</span>。」</span>神雖王，不善也。<span class="jiazhu">釋文：「王，于<span class="jiaozhusup">校：「于」原誤「千」，據釋文改。</span>況反。」不善，謂不自得。鳥在澤則適，在樊則拘；人束縛於榮華，必失所養。三喻。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>老聃死，<span class="jiazhu">司馬云：「老子。」案：老子不知其年，此借爲說。</span>秦失弔之，<span class="jiazhu">釋文：「失音逸。」</span>三號而出。弟子曰：「非夫子之友邪？」曰：「然。」「然則弔焉若此，可乎？」曰：「然。始也，吾以爲其人也，<span class="jiazhu">謂真人不死。</span>而今非也。向吾入而弔焉，有老者哭之，如哭其子；少者哭之，如哭其母。彼其所以會之，必有不蘄言而言，不蘄哭而哭者。<span class="jiazhu">所謂「不言而信，不比而周」也。會，交際。言，稱譽。言老子誠能動物，我之不哭，自有說也。</span>是遯天倍情，忘其所受，<span class="jiazhu">釋文：「遯，又作遁。」是，謂老聃。情，乃惠子所謂情，見德充符篇。受者，受其成形。</span>古者謂之遁天之刑。<span class="jiazhu">語又見列禦寇篇。德充符以孔子爲天刑之，則知「遁天刑」是讚語。舊解並誤。</span>適來，夫子時也；適去，夫子順也。安時而處順，哀樂不能入也，古者謂是帝之縣解。」<span class="jiazhu">釋文：「縣音玄。」成云：「帝，天也。」案：大宗師篇云：「得者時也，失者順也。安時而處順，哀樂不能入也，此古之所謂縣解也。」與此文大同。來去得失，皆謂生死。德充符郭注亦云：「生爲我時，死爲我順；時爲我聚，順爲我散也。天生人而情賦焉，縣也。冥情任運，是天之縣解也。」言夫子已死，吾又何哀！四喻。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>指窮於爲薪，<span class="jiazhu">以指析木爲薪，薪有窮時。</span>火傳也，不知其盡也。<span class="jiazhu">形雖往，而神常存，養生之究竟。薪有窮，火無盡。五喻。</span></p>
</div></body></html>