<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-内篇・逍遥遊第一</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="逍遥遊第一">逍遥遊第一</span></span></h1>
<p class="jiazhu" id="p0"><a class="gg-link" href="#p0" onclick="return changeColor(this);"></a>言逍遥乎物外，任天而遊無窮也。</p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>北冥有魚，<span class="jiazhu">釋文：「本一作溟，北海也。」</span>其名爲鯤。<span class="jiazhu">釋魚：「鯤，魚子。」方以智云：「鯤本小魚、莊子用爲大魚之名。」</span>鯤之大，不知其幾千里也。化而爲鳥，其名爲鵬。鵬之背，不知其幾千里也；怒而飛，其翼若垂天之雲。是鳥也，海運則將徙於南冥。<span class="jiazhu">玉篇：「運，行也。」案：行於海上，故曰「海運」。下云「水擊」，是也。</span>南冥者，天池也。<span class="jiazhu">成玄英云：「大海洪川，原夫造化，非人所作，故曰天池。」案：言物之大者，任天而遊。</span>齊諧者，志怪者也。<span class="jiazhu">司馬彪云：「齊諧，人姓名。」簡文云：「書名。」</span>諧之言曰：「鵬之徙於南冥也，水擊三千里，<span class="jiazhu">崔撰云：「將飛舉翼，擊水踉蹌。」</span>摶扶摇而上者九萬里，<span class="jiazhu">崔云：「拊翼徘徊而上。」爾雅：「扶摇謂之飆。」郭注：「暴風從下上。」</span>去以六月息者也。」<span class="jiazhu">成云：「六月，半歲，至天池而息。」引齊諧一證。</span>野馬也，<span class="jiazhu">司馬云：「野馬，春月澤中游氣也。」成云：「青春之時，陽氣發動，遥望藪澤，猶如奔馬，故謂之野馬。」</span>塵埃也，<span class="jiazhu">成云：「揚土曰塵。塵之細者曰埃。」</span>生物之以息相吹也。<span class="jiazhu">成云：「天地之間，生物氣息，更相吹動。」案漢書揚雄傳注：「息，出入氣也。」言物之微者，亦任天而遊。入此義，見物無大小，皆任天而動。「鵬」下不言，於此點出。</span>天之蒼蒼，其正色邪？其遠而無所至極邪？其視下也亦若是，則已矣。<span class="jiazhu">其，謂鵬。是，謂人視天。鳥在九萬里上，率數約略如此，故曰「則已矣」，非謂遂止也。借人視天喻鵬視下，極言摶上之高。</span>且夫水之積也不厚，則其負大舟也無力。覆杯水於坳堂之上，<span class="jiazhu">支遁云：「謂堂有坳垤形也。」</span>則芥爲之舟，<span class="jiazhu">李頤云：「芥，小草。」</span>置杯焉則膠，<span class="jiazhu">崔云：「著地。」</span>水淺而舟大也。風之積也不厚，則其負大翼也無力。故九萬里則風斯在下矣，而後乃今培風；<span class="jiazhu">王念孫曰：「培，馮也。周禮馮相氏注：『馮，乘也。』鵬在風上，故言馮。培、馮聲近義通。漢書周緤傳，緤封蒯城侯，顔注：『吕忱蒯音陪，楚漢春秋作馮城侯。』是培、馮音近之證。」</span>背負青天而莫之夭閼者，<span class="jiazhu">司馬云：「夭，折也。閼，止也。言無有折止使不行者。」</span>而後乃今將圖南。<span class="jiazhu">謀向南行。借水喻風，唯力厚，故能負而行，明物非以息相吹不能遊也。</span>蜩與學鳩笑之曰：<span class="jiazhu">釋文：「學，本又作鷽。本或作鸒，音預。司馬云：『學鳩，小鳩。』」俞樾云：「文選江淹詩『鸒斯高下飛』，李注引莊子此文說之。又引司馬云：『鸒鳩，小鳥。』是司馬注作鸒，不作鷽。」</span>「我決起而飛，<span class="jiazhu">李云：「決，疾貌。」</span>槍榆、枋，<span class="jiazhu">支云：「槍，突也。」李云：「猶集也。」榆、枋，二木名。枋，音方，李云：「檀木。」</span>時則不至而控於地而已矣，<span class="jiazhu">王念孫云：「則，猶或也。」司馬云：「控，投也。」</span>奚以之九萬里而南爲？」<span class="jiazhu">借蜩、鳩之笑，爲惠施寫照。</span>適莽蒼者三飡而反，<span class="jiazhu">釋文：「蒼，七蕩反，或如字。崔云：『草野之色。』」三飡，猶言竟日。</span>腹猶果然；適百里者宿舂糧；<span class="jiazhu">隔宿搗米儲食。</span>適千里者三月聚糧。之二蟲<span class="jiazhu">謂蜩、鳩。</span>又何知！<span class="jiazhu">借人爲二蟲設喻。</span>小知不及大知，<span class="jiazhu">釋文：「音智，本亦作智。下大知同。」</span>小年不及大年。<span class="jiazhu">上語明顯，設喻駢列，以掩其跡。</span>奚以知其然也？朝菌不知晦朔，<span class="jiazhu">列子湯問篇：「朽壤之上，有菌芝者，生於朝，死於晦。」晦謂夜。釋文：「朔，旦也。」</span>惠蛄不知春秋，此小年也。<span class="jiazhu">釋文：「惠，本作蟪。司馬云：『惠蛄，寒蟬也，一名蝭蟧，春生夏死，夏生秋死。』」</span>楚之南有冥靈者，以五百歲爲春，五百歲爲秋；上古有大椿者，以八千歲爲春，八千歲爲秋。<span class="jiazhu">「楚之南」下，全引列子湯問篇。「楚」，彼作「荊」。</span>而彭祖乃今以久特聞，<span class="jiazhu">李云：「彭祖，名鏗，堯臣，封彭城，歷虞、夏至商，年七百歲，故以久壽見聞。」</span>眾人匹之，<span class="jiazhu">言壽者必舉彭祖爲比。</span>不亦悲乎！<span class="jiazhu">此段從「小年」句演出。</span>湯之問棘也是已。<span class="jiazhu">湯問篇「殷湯問於夏革」，張湛注：「湯大夫。」棘、革古同聲通用。</span>窮髮之北，有冥海者，天池也。有魚焉，其廣數千里，未有知其修者，其名爲鯤。有鳥焉，其名爲鵬，背若泰山，翼若垂天之雲，<span class="jiazhu">湯問篇：「終髮北之北，有溟海者，天池也。有魚焉，其廣數千里，其長稱焉，其名爲鯤。有鳥焉，其名爲鵬，翼若垂天之雲，其體稱焉。」按：列子不言鯤化爲鵬。又此下至「而彼且奚適也」，皆列子所無，而其文若相屬爲義。漆園引古，在有意無意之間，所謂「洸洋自恣以適己」者，此類是也。</span>摶扶摇羊角而上者九萬里，<span class="jiazhu">司馬云：「風曲上行若羊角。」</span>絶雲氣，負青天，然後圖南，且適南冥也。<span class="jiazhu">引湯問再證。</span>斥鴳笑之曰：<span class="jiazhu">司馬云：「斥，小澤。鴳，鴳雀也。斥，本作尺。」古字通。夏侯湛抵疑：「尺鷃不能陵桑榆。」文選七啟注：「鷃雀飛不過一尺，言其劣弱也。」案：雀飛何止一尺？下文明言「數仞」矣。</span>「彼且奚適也？<span class="jiazhu">彼，鵬。</span>我騰躍而上，不過數仞而下，翱翔蓬蒿之間，此亦飛之至也。而彼且奚適也？」<span class="jiazhu">又借斥鴳之笑，爲惠施寫照。</span>此小大之辨也。<span class="jiazhu">點明。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>故夫知效一官，行比一鄉，<span class="jiazhu">李云：「比，合也。」</span>德合一君而徵一國者，<span class="jiazhu">郭慶藩云：「而讀爲能。能、而，古字通用。官、鄉、君、國相對，知、行、德、能亦相對。」司馬云：「徵，信也。」</span>其自視也亦若此矣。<span class="jiazhu">此謂斥鴳。方說到人，暗指惠施一輩人。</span>而宋榮子猶然笑之。<span class="jiazhu">司馬、李云：「榮子，宋國人。」崔云：「賢者。」謂猶以爲笑。</span>且舉世<span class="jiaozhusup">校：「舉世」下，王孝魚點校莊子集釋本（以下簡稱集釋本）有「而」字。下句「舉世」下同。</span>譽之而不加勸，舉世非之而不加沮，<span class="jiazhu">郭象云：「審自得也。」</span>定乎内外之分，<span class="jiazhu">郭云：「内我而外物。」</span>辨乎榮辱之境，<span class="jiazhu">郭云：「榮己而辱人。」</span>斯已矣。<span class="jiazhu">成云：「榮子智德，止盡於斯。」</span>彼其於世，未數數然也。<span class="jiazhu">言不數數見如此者也。</span>雖然，猶有未樹也。<span class="jiazhu">司馬云：「樹，立也。至德未立。」案：言宋榮子不足慕。</span>夫列子禦風而行，<span class="jiazhu">成云：「列禦寇，鄭人，與鄭繻公同時。」案列子黄帝篇：「列子師老商氏，友伯高子，盡二子之道，乘風而歸。」下又云：「隨風東西，猶木葉幹殼，竟不知風乘我邪，我乘風乎？」</span>泠然善也，<span class="jiazhu">郭云：「泠然，輕妙之貌。」</span>旬有五日而後反。彼於致福者，未數數然也。<span class="jiazhu">成云：「致，得也。得風仙之福。」案：言得此福者，亦不數數見也。</span>此雖免乎行，猶有所待者也。<span class="jiazhu">難免步行，猶必待風。列子亦不足慕。</span>若夫乘天地之正，而禦六氣之辯，<span class="jiazhu">司馬云：「六氣，陰、陽、風、雨、晦、明。」郭慶藩云：「辯讀爲變，與正對文。辯、變古字通。」</span>以遊無窮者，彼且惡乎待哉！<span class="jiazhu">無所待而游於無窮，方是逍遥遊一篇綱要。</span>故曰：至人無己，神人無功，聖人無名。<span class="jiazhu">釋文：「己音紀。」成云：「至言其體，神言其用，聖言其名，其實一也。」案：不立功名，不以己與，故爲獨絶。此莊子自爲說法，下又列四事以明之。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>堯讓天下於許由，<span class="jiazhu">司馬云：「潁川陽城人。」</span>曰：「日月出矣，而爝火不息，<span class="jiazhu">字林：「爝，炬火也。」</span>其於光也，不亦難乎！時雨降矣，而猶浸灌，其於澤也，不亦勞乎！夫子立而天下治，而我猶尸之，<span class="jiazhu">成云：「尸，主也。」</span>吾自視缺然，請致天下。」許由曰：「子治天下，天下既已治也。而我猶代子，吾將爲名乎？名者，實之賓也，吾將爲賓乎？鷦鷯巢於深林，不過一枝；<span class="jiazhu">李云：「鷦鷯，小鳥。」郭璞云：「桃雀。」</span>偃鼠飲河，不過滿腹。<span class="jiazhu">李頤云：「偃鼠，鼷鼠也。」李楨云：「偃，或作鼴，俗作鼹。」本草陶注：「一名鼢鼠，常穿耕地中行，討掘即得。」說文「鼢」下云：「地行鼠，伯勞所化也。」李說誤。</span>歸休乎君！予無所用天下爲。庖人雖不治庖，尸祝不越樽俎而代之矣。」<span class="jiazhu">釋文：「傳鬼神言曰祝。」案：引不受天下之許由，爲己寫照。言非此不能獨全其天。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>肩吾問於連叔<span class="jiazhu">成云：「並古之懷道者。」</span>曰：「吾聞言於接輿，<span class="jiazhu">釋文：「皇甫謐云：『接輿躬耕，楚王遣使以黄金百鎰、車二駟聘之，不應。』」</span>大而無當，<span class="jiazhu">釋文：「丁浪反。」案：當，底也。</span>往而不返。吾驚怖其言，猶河漢而無極也，<span class="jiazhu">成云：「猶上天河漢，迢遞清高，尋其源流，略無窮極。」</span>大有逕庭，<span class="jiazhu">宣穎云：「逕，門外路；庭，堂外地。大有，謂相遠之甚。」</span>不近人情焉。」連叔曰：「其言謂何哉？」曰：「藐姑射之山，<span class="jiazhu">釋文：「藐音邈，簡文云：『遠也。』姑射，山名，在北海中。」</span>有神人居焉，肌膚若冰雪，淖約若處子，<span class="jiazhu">李云：「淖約，好貌。」釋文：「處子，在室女。」</span>不食五穀，吸風飲露。乘雲氣，禦飛龍，而游乎四海之外。<span class="jiazhu">「乘雲氣」三句，又見齊物論篇，「禦飛龍」作「騎日月」。</span>其神凝，<span class="jiazhu">三字吃緊。非遊物外者，不能凝於神。</span>使物不疵癘而年穀熟。<span class="jiazhu">司馬云：「疵，毁也。」癘音癩，惡病。列子黄帝篇：「姑射山在海中。山上有神人焉，吸風飲露，不食五穀，心如淵泉，形如處女。不施不惠，而物自足，不聚不斂，而己無愆。陰陽常調，日月常明，四時常若，風雨常均，字育常時，年穀常豐。而土無劄傷，人無夭惡，物無疵癘。」漆園本此爲說。</span>吾是以狂而不信也。」<span class="jiazhu">狂，李又九況反。案：音讀如誑。言以爲誑。</span>連叔曰：「然。瞽者無以與乎文章之觀，聾者無以與乎鐘鼓之聲。豈惟形骸有聾盲哉？夫知亦有之。是其言也，猶時女也。<span class="jiazhu">司馬云：「猶處女也。」案：時，是也。云是其言也，猶是若處女者也。此人也、此德也云云，極擬議之詞。</span>之人也，之德也，將磅礴萬物，以爲一世蘄乎亂，孰弊弊焉以天下爲事！<span class="jiazhu">李云「磅礴，猶旁礴。」李楨云：「亦作旁魄，廣被意也。言其德行廣被萬物，以爲一世求治，豈肯有勞天下之跡！老子曰：『我無爲而民自化。』亂，治也。」簡文云：「弊弊，經營貌。」案：蘄同期。</span>之人也，物莫之傷，大浸稽天而不溺，<span class="jiazhu">司馬云：「稽，至也。」</span>大旱、金石流、土山焦而不熱。是其塵垢粃糠，<span class="jiazhu">說文「粃」作「秕」。釋文：「秕穅，猶繁碎。」案：言於煩碎之事物，直以塵垢視之。</span>將猶陶鑄堯、舜者也，孰肯以物爲事！<span class="jiazhu">又引不以天下爲事之神人，以明其自全之道。</span>宋人資章甫<span class="jiaozhusup">校：「章甫」下，集釋本有「而」字。</span>適諸越，<span class="jiazhu">李云：「資，貨也。章甫，殷冠也。以冠爲貨。」司馬云：「諸，於也。」</span>越人短髮<span class="jiaozhusup">校：「短髮」，集釋本作「斷髮」。</span>文身，無所用之。<span class="jiazhu">爲無所用天下設喻。</span>堯治天下之民，平海内之政，往見四子藐姑射之山，<span class="jiazhu">司馬、李云：「四子，王倪、齧缺、被衣、許由。」李楨云：「四子本無其人，徵名以實之，則鑿矣。」</span>汾水之陽，窅然喪其天下焉。」<span class="jiazhu">汾水之陽，堯都。宣云：「窅然，深遠貌。」案：言堯亦自失其有天下之尊，下此更不足言矣。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>惠子謂莊子曰：<span class="jiazhu">司馬云：「姓惠名施，爲梁相。」</span>「魏王貽我大瓠之種，<span class="jiazhu">瓠，瓜也，即今葫蘆瓜。</span>我樹之成而實五石，以盛水漿，其堅不能自舉也。<span class="jiazhu">成云：「樹，植。實，子也。虛脆不堅，故不能自勝舉。」</span>剖之以爲瓢，則瓠落無所容。<span class="jiazhu">簡文云：「瓠落，猶廓落也。」成云：「平淺不容多物。」</span>非不呺然大也，<span class="jiazhu">釋文：「呺，本亦作号。李云：『虛大貌。』」俞樾云：「呺，俗字，當作枵，虛也。」</span>吾爲其無用而掊之。」莊子曰：「夫子固拙於用大矣。宋人有善爲不龜手之藥者，<span class="jiazhu">向秀云：「龜，拘坼也。」釋文：「徐音舉倫反。」李楨云：「此以龜爲皸之假借。玄應音義皸下引通俗文：『手足坼裂曰皸，經文或作龜坼。』下引此文爲證。」</span>世世以洴澼絖爲事。<span class="jiazhu">成云：「洴，浮。澼，漂。絖，絮也。」李云：「漂絮水上。」盧文弨云：「洴澼，擊絮之聲。」</span>客聞之，請買其方百金。<span class="jiazhu">李云：「金方寸重一斤爲一金。百金，百斤也。」</span>聚族而謀曰：『我世世爲洴澼絖，不過數金；今一朝而鬻技百金，請與之。』客得之，以說吴王。越有難，吴王使之將。冬，與越人水戰，大敗越人，裂地而封之。能不龜手一也，或以封，或不免於洴澼絖，則所用之異也。今子有五石之瓠，何不慮以爲大樽而浮於江湖，<span class="jiazhu">司馬云：「慮，猶結綴也。樽如酒器，縛之於身，浮於江湖，可以自渡。」案：所謂腰舟。</span>而憂其瓠落無所容？則夫子猶有蓬之心也夫！」<span class="jiazhu">向云：「蓬者，短不暢，曲士之謂。」案：言惠施以有用爲無用，不得用之道也。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>惠子曰：「<span class="jiaozhusup">校：「惠子曰」，集釋本作「惠子謂莊子曰」。</span>吾有大樹，人謂之樗。其大本擁腫而不中繩墨，其小枝卷曲而不中規矩，立之塗，匠者不顧。今子之言，大而無用，眾所同去也。」<span class="jiazhu">猶言棄而不取。</span>莊子曰：「子獨不見狸狌乎？<span class="jiazhu">成云：「狌，野貓。」</span>卑身而伏，以候敖者；<span class="jiazhu">司馬云：「遨翔之物，雞鼠之屬。」</span>東西跳梁，<span class="jiazhu">成云：「跳梁，猶走擲。」</span>不辟高下；<span class="jiazhu">辟音避。</span>中於機辟，<span class="jiazhu">辟，所以陷物。鹽鐵論刑法篇「辟陷設而當其蹊」，與此同義。亦作「臂」。楚詞哀時命篇：「外迫脅於機臂兮。」機臂，即機辟也。玉篇王注，以爲弩身。</span>死於網罟。今夫斄牛，<span class="jiazhu">司馬云：「旄牛。」</span>其大若垂天之雲。<span class="jiazhu">成云：「山中遠望，如天際之雲。」</span>此能爲大矣，而不能執鼠。今子有大樹，患其無用，何不樹之於無何有之鄉，廣莫之野，<span class="jiazhu">簡文云：「莫，大也。」</span>彷徨乎無爲其側，<span class="jiazhu">釋文：「彷徨，猶翱翔。」</span>逍遥乎寢卧其下？<span class="jiazhu">郭慶藩云：「逍遥，依說文，當作『消摇』。」又引王瞀夜云：「消摇者，調暢悅豫之意。」</span>不夭斤斧，物無害者，無所可用，<span class="jiazhu">言無處可用之。人間世篇：「是不材之木也，無所可用。」又云：「予求無所可用久矣。」又山木篇：「無所可用。」文意並與此同。</span>安所困苦哉！」<span class="jiazhu">又言狸狌之不得其死，斄牛之大而無用，不如樗樹之善全，以曉惠施。蓋惠施用世，莊子逃世，惠以莊言爲無用，不知莊之游於無窮，所謂「大知」「小知」之異也。</span></p>
</div></body></html>
