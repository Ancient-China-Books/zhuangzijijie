<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-外篇・莊子集解-外篇・馬蹄第九</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="馬蹄第九">馬蹄第九</span></span></h1>
<p class="jiazhu" id="p0"><a class="gg-link" href="#p0" onclick="return changeColor(this);"></a>蘇輿云：「老子云：『無爲自化，清静自正。』通篇皆申此旨，而終始以馬作喻，亦莊子内篇所未有也。」</p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>馬，蹄可以踐霜雪，毛可以禦風寒，齕草飲水，翹足而陸。<span class="jiazhu">釋文：「崔本足作尾。司馬云：『陸，跳也，字書作𩣱。踛，馬健也。』」郭慶藩云：「崔足作尾。文選江賦注引亦作尾，陸作踛，云踛音六。廣韻：『踛，力竹切，翹踛也。』」</span>此馬之真性也。雖有義台、路寢，無所用之。<span class="jiazhu">雖極居處之莊麗，非馬性所適也。釋文：「義，徐音儀。路，正也，大也。崔云：『路寢，正室。』」俞云：「義、儀古通。儀台，猶言容台。淮南覽冥篇『容台振而掩覆』，高注：『容台，行禮容之台。』」</span>及至伯樂，曰：「我善治馬。」燒之剔之，刻之雒之，<span class="jiazhu">釋文：「伯樂，姓孫，名陽，善馭馬。司馬云：『燒鐵以爍之。剔，謂翦其毛。』」郭嵩燾云：「雒同烙，謂印烙。」</span>連之以羈馽，編之以皁棧，<span class="jiazhu">釋文：「廣雅：『羈，勒也。』馽，丁邑反。崔云：『絆前後足也。』」文選馬汧督誄注引司馬云：「皁，櫪也。」棧，若欞牀，施之溼地也。</span>馬之死者十二三矣；飢之渴之，馳之驟之，整之齊之，前有橛飾之患，而後有鞭筴之威，而馬之死者已過半矣。<span class="jiazhu">司馬云：「橛，銜也。飾，謂加飾於馬鑣也。」成云：「帶皮曰鞭，無皮曰筴。」</span>陶者曰：「我善治埴，圓者中規，方者中矩。」<span class="jiazhu">釋文：「陶，窰也。崔云：『埴，土也。』」</span>匠人曰：「我善治木，曲者中鉤，直者應繩。」夫埴、木之性，豈欲中規矩鉤繩哉？然且世世稱之曰：「伯樂善治馬，而陶、匠善治埴木。」此亦治天下者之過也。<span class="jiazhu">其過與治天下者等。</span>吾意善治天下者不然。彼民有常性，織而衣，耕而食，是謂同德；<span class="jiazhu">成云：「物各自足，故同德。」</span>一而不黨，命曰天放。<span class="jiazhu">成云：「黨，偏。命，名。天，自然也。」宣云：「渾一無偏，任天自在。」蘇輿云「與天爲一，泯善惡之党」，於義亦通。</span>故至德之世，其行填填，其視顛顛。<span class="jiazhu">崔云：「填填，重遲。顛顛，專一也。」</span>當是時也，山无蹊隧，澤无舟梁；<span class="jiazhu">成云：「蹊，徑。隧，道。」郭云：「不求非望，故止於一家而足。」</span>萬物羣生，連屬其鄉；<span class="jiazhu">宣云：「各就所居爲連屬。」</span>禽獸成羣，草木遂長。<span class="jiazhu">郭云：「足性而止，無吞夷之欲，故物全。」</span>是故禽獸可係羈而游，烏鵲之巢可攀援而闚。<span class="jiazhu">郭云：「與物無害，故物馴。」</span>夫至德之世，同與禽獸居，族與萬物並，<span class="jiazhu">族，聚也。</span>惡乎知君子小人哉！同乎无知，其德不離；同乎无欲，是謂素樸。素樸而民性得矣。<span class="jiazhu">郭云：「知則離道以善，欲則離性以飾。」</span>及至聖人，蹩躠爲仁，踶跂爲義，而天下始疑矣；<span class="jiazhu">李云：「蹩躠、踶跂，皆用心爲仁義之貌。」</span>澶漫爲樂，摘僻爲禮，而天下始分矣。<span class="jiazhu">李云：「澶漫，猶縱逸也。」郭嵩燾云：「『摘僻』，當作『摘擗』。楚詞王注：『擗，析也。』摘者，摘取之；擗者，分析之。謂煩碎也。」</span>故純樸不殘，孰爲犧尊！白玉不毁，孰爲珪璋！<span class="jiazhu">成云：「純樸不殘，全木未彫也。犧尊，酒器，刻爲牛首，以祭宗廟也。上鋭下方曰珪，半珪曰璋。」</span>道德不廢，安取仁義！<span class="jiazhu">老子云：「大道廢，有仁義。」</span>性情不離，安用禮樂！<span class="jiazhu">成云：「禮以檢跡，樂以和心。情苟不散，安用和心！性苟不離，何勞檢跡！」</span>五色不亂，孰爲文采！五聲不亂，孰應六律！<span class="jiazhu">郭云：「此皆變朴爲華，棄本崇末，於其天素，有殘廢矣。」</span>夫殘樸以爲器，工匠之罪也；毁道德以爲仁義，聖人之過也。<span class="jiazhu">成云：「以仁義之跡，毁無爲之道。」</span>夫馬，陸居則食草飲水，喜則交頸相靡，<span class="jiazhu">靡與摩同。</span>怒則分背相踶。<span class="jiazhu">宣云：「馬之踶必向後，故曰分背。」</span>馬知已此矣。<span class="jiazhu">馬所知止此矣。李音智，非。</span>夫加之以衡㧖，<span class="jiazhu">釋文：「衡，轅前横木，縛軛者。扼，叉馬頸者也。」</span>齊之以月題，<span class="jiazhu">司馬云：「馬頟上當顱如月形者也。」</span>而馬知介倪、闉扼、鷙曼、<span class="jiazhu">李云：「介倪，猶睥睨也。闉，曲也。鷙，抵也。曼，突也。」司馬云：「言曲頸於扼以抵突也。」</span>詭銜、竊轡。<span class="jiazhu">成云：「詭銜，吐出其勒。竊轡，盜脱籠頭。」</span>故馬之知而態至盜者，<span class="jiazhu">充其所知，而態至於盜。</span>伯樂之罪也。夫赫胥氏之時，民居不知所爲，行不知所之，含哺而熙，鼓腹而遊，民能以此矣。<span class="jiazhu">司馬云：「赫胥，上古帝王也。」案：熙與嬉同。以、已通作。</span>及至聖人，屈折禮樂以匡天下之形，縣企仁義以慰天下之心，<span class="jiazhu">匡，正也。縣企，縣舉而企及之，使人共慕也。</span>而民乃始踶跂好知，<span class="jiazhu">踶跂，自矜。好智，行詐。</span>争歸於利，不可止也。此亦聖人之過也。</p>
</div></body></html>