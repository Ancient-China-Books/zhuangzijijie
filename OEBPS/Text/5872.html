<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-外篇・胠篋第十</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="胠篋第十">胠篋第十</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>將爲胠篋、探囊、發匱之盜而爲守備，<span class="jiazhu">司馬云：「從旁開爲胠。」蘇輿云：「說文：『匱，匣也。』俗加木作櫃。」</span>則必攝緘、縢，固扃、鐍，此世俗之所謂知也。<span class="jiazhu">釋文：「廣雅云：『緘、縢，皆繩也。』李云：『扃，關。鐍，鈕也。』知音智。」</span>然而巨盜至，則負匱、揭篋、擔囊而趨，唯恐緘、縢、扃、鐍之不固也。<span class="jiazhu">釋文：「三蒼云：『揭，舉也。』」</span>然則鄉之所謂知者，不乃爲大盜積者也？<span class="jiazhu">也與邪同。</span>故嘗試論之，世俗之所謂知者，有不爲大盜積者乎？所謂聖者，有不爲大盜守者乎？何以知其然邪？昔者齊國鄰邑相望，雞狗之音相聞，罔罟之所布，耒耨之所刺，<span class="jiazhu">李云：「耒，犁。耨，鋤也。」</span>方二千餘里。闔四竟之内，<span class="jiazhu">成云：「闔，合也。」</span>所以立宗廟社稷，治邑、屋、州、閭、鄉曲者，曷嘗不法聖人哉！<span class="jiazhu">成云：「司馬法：『六尺爲步，步百爲畝，畝百爲夫，夫三爲屋，屋三爲井，井四爲邑。』又云：『五家爲比，五比爲閭，五閭爲族，五族爲黨，五黨爲州，五州爲鄉。』鄭玄云：『二十五家爲閭，二千五百家爲州，萬二千五百家爲鄉。』」</span>然而田成子一旦殺齊君而盜其國。所盜者豈獨其國邪？並與其聖知之法而盜之。故田成子有乎盜賊之名，而身處堯、舜之安，小國不敢非，大國不敢誅，十二世有齊國。<span class="jiazhu">釋文：「自陳恒弑簡公之時，數至莊子著書之日，其後人爲齊君者已歷十二世。」姚云：「自田常至王建十世，上合桓子無宇、厘子乞爲十二世。田氏自桓子始大，故合言十二世。」</span>則是不乃竊齊國，並與其聖知之法，以守其盜賊之身乎？嘗試論之，世俗之所謂至知者，有不爲大盜積者乎？所謂至聖者，有不爲大盜守者乎？何以知其然邪？昔者龍逢斬，比干剖，萇弘胣，<span class="jiazhu">崔云：「讀若拖，或作施字。胣，裂也。淮南子曰：『萇弘鈹裂而死。』」</span>子胥靡，<span class="jiazhu">釋文：「密池反。崔云：『爛之於江中。』」</span>故四子之賢而身不免乎戮。<span class="jiazhu">郭云：「言暴亂之君亦得據君人之威，以戮賢人，而莫之敢亢者，皆聖法之由也。向無聖法，則桀、紂焉得守斯位而放其毒，使天下側目哉！」蘇輿云：「聖法寄於刑賞，而桀、紂用法以戮賢。」</span>故盜蹠之徒問於蹠曰：「盜亦有道乎？」蹠曰：「何適而无有道邪？<span class="jiazhu">成云：「何往非道？」</span>夫妄意室中之藏，<span class="jiazhu">成云：「起妄心，斟量商度，有無必中。」</span>聖也；入先，勇也；出後，義也；知可否，知也；分均，仁也。五者不備而能成大盜者，天下未之有也。」由是觀之，善人不得聖人之道不立，蹠不得聖人之道不行；天下之善人少而不善人多，則聖人之利天下也少而害天下也多。故曰：「唇竭則齒寒，<span class="jiazhu">俞云：「此竭字當讀爲『竭其尾』之竭。說文豕下云：『竭其尾，故謂之豕。』唇竭，謂反舉其唇以向上。」</span>魯酒薄而邯鄲圍，<span class="jiazhu">釋文：「許慎注淮南云：『楚會諸侯，魯、趙俱獻酒於楚王，魯酒薄而趙酒厚。楚之主酒吏求酒於趙，趙不與，吏怒，乃以趙厚酒易魯薄酒，奏之。楚王以趙酒薄，故圍邯鄲也。』」</span>聖人生而大盜起。」掊擊聖人，縱舍盜賊，而天下始治矣。夫川竭而谷虛，丘夷而淵實。聖人已死，則大盜不起，天下平而无故矣。聖人不死，大盜不止。雖重聖人而治天下，則是重利盜蹠也。爲之斗斛以量之，則並與斗斛而竊之；爲之權衡以稱之，則並與權衡而竊之；爲之符璽以信之，則並與符璽而竊之；爲之仁義以矯之，則並與仁義而竊之。何以知其然邪？彼竊鉤者誅，<span class="jiazhu">成云：「鉤，腰帶鉤也。」</span>竊國者爲諸侯，諸侯之門，而仁義存焉，<span class="jiazhu">王引之云：「『存焉』當作『焉存』。焉，於是也。言仁義於是乎存也。古書如此句法甚多。（不備録。）此四句誅、侯爲韻，門、存爲韻，其韻皆在句末。史記遊俠傳作『竊鉤者誅，竊國者侯，諸侯之門，仁義存』，是其明證也。」</span>則是非竊仁義聖知邪？故逐於大盜，揭諸侯，<span class="jiazhu">成云：「逐，隨也。」宣云：「揭，舉也。」</span>竊仁義並斗斛、權衡、符璽之利者，雖有軒冕之賞弗能勸，<span class="jiazhu">止之。</span>斧鉞之威弗能禁。此重利盜蹠而使不可禁者，是乃聖人之過也。故曰：「魚不可脱於淵，國之利器不可以示人。」彼聖人者，天下之利器也，非所以明天下也。<span class="jiazhu">明，示也。</span>故絶聖棄知，大盜乃止；擿玉毁珠，<span class="jiazhu">釋文：「擿，義與擲同。」</span>小盜不起；焚符破璽，而民樸鄙；掊斗折衡，而民不争；殫殘天下之聖法，而民始可與論議。<span class="jiazhu">釋文：「殫，盡也。」</span>擢亂六律，鑠絶竽瑟，<span class="jiazhu">成云：「擢，拔也。」釋文：「鑠絶，燒斷之也。」</span>塞瞽曠之耳，而天下始人含其聰矣；滅文章，散五采，膠離朱之目，而天下始人含其明矣；毁絶鉤繩而棄規矩，攦工倕之指，<span class="jiazhu">李云：「攦，折也。」</span>而天下始人有其巧矣。<span class="jiazhu">成云：「人師分内，咸有其巧。譬猶蜘網、蜣丸，豈關工匠！」</span>故曰：「大巧若拙。」削曾、史之行，鉗楊、墨之口，攘棄仁義，而天下之德始玄同矣。<span class="jiazhu">成云：「物不喪真，人皆自得，率性全理，故與玄道混同。」</span>彼人含其明，則天下不鑠矣；<span class="jiazhu">崔云：「不消壞也。」</span>人含其聰，則天下不累矣；<span class="jiazhu">成云：「累，憂患也。」</span>人含其知，則天下不惑矣；人含其德，則天下不僻矣。彼曾、史、楊、墨、師曠、工倕、離朱，皆外立其德，<span class="jiazhu">自炫所得。</span>而以爚亂天下者也，<span class="jiazhu">釋文：「三蒼云：『爚，火光消也。』」</span>法之所无用也。<span class="jiazhu">宣云：「以正法言之，皆當去。」</span>子獨不知至德之世乎？昔者容成氏、大庭氏、伯皇氏、中央氏、栗陸氏、驪畜氏、軒轅氏、赫胥氏、尊盧氏、祝融氏、伏羲氏、神農氏，<span class="jiazhu">司馬云：「此十二氏，皆古帝王。」</span>當是時也，民結繩而用之，甘其食，美其服，樂其俗，安其居，鄰國相望，雞狗之音相聞，民至老死而不相往來。若此之時，則至治已。今遂至使民延頸舉踵曰「某所有賢者」，贏糧而趣之，<span class="jiazhu">崔云「贏，裹也。」</span>則内棄其親而外去其主之事，<span class="jiazhu">内棄其親，若吴起；外去其主，若虞卿。</span>足跡接乎諸侯之境，車軌結乎千里之外，<span class="jiazhu">軌，車轍跡。結，交也。</span>則是上好知之過也。上誠好知而无道，<span class="jiazhu">好知以擾物，無道以靖之。</span>則天下大亂矣。何以知其然邪？夫弓弩、畢弋、機變之知多，則鳥亂於上矣；<span class="jiazhu">李云：「兔網曰畢，繳射曰弋，弩牙曰機。」郭嵩燾云：「說文：『率，捕鳥畢也。』詩：『畢之羅之。』鳥罟亦謂之畢。李說非。」</span>鉤餌、罔罟、罾笱之知多，則魚亂於水矣；<span class="jiazhu">王念孫云：「鉤當作釣，釣即鉤也。釋文：『釣，鉤也。』今正文作鉤，後人妄改。」說詳讀書雜誌。</span>削格、羅落、罝罘之知多，則獸亂於澤矣；<span class="jiazhu">李云：「削格，所以施羅網也。」郭嵩燾云：「說文繫傳云：『長枝爲格。』削格，謂刮削之。削格、羅落，皆所以遮要禽獸。漢書晁錯傳『爲中周虎落』，顔注：『謂遮落之。』」釋文：「罝，本又作罦。爾雅：『兔罟謂之罝，罬謂之罦。罦，覆車也。』郭璞云：『今翻車。』」</span>知詐漸毒、頡滑堅白、解垢同異之變多，則俗惑於辯矣。<span class="jiazhu">郭慶藩云：「荀子非十二子篇『知而險』，議兵篇『是漸之也』，正論篇『上凶險則下漸詐矣』。『知詐漸毒』四字義同，皆謂欺詐也。釋文：『頡滑，不正之語。解垢，詭曲之辭。』」案：頡，「黠」借字。</span>故天下每每大亂，<span class="jiazhu">李云：「每每，猶昏昏也。」</span>罪在於好知。故天下皆知求其所不知而莫知求其所已知者，皆知非其所不善而莫知非其所已善者，是以大亂。故上悖日月之明，下爍山川之精，中墮四時之施，<span class="jiazhu">成云：「爍，銷也。墮，壞也。」</span>惴耎之蟲，<span class="jiazhu">釋文：「惴耎，謂無足蟲。」</span>肖翹之物，<span class="jiazhu">李云：「翾飛之物。」</span>莫不失其性。甚矣夫好知之亂天下也！自三代以下者是已。舍夫種種之民而悅夫役役之佞，<span class="jiazhu">李云：「種種，謹愨貌。役役，鬼黠貌。」</span>釋夫恬淡无爲而悅夫啍啍之意，啍啍已亂天下矣。<span class="jiazhu">郭云：「啍啍，以己誨人也。」</span></p>
</div></body></html>