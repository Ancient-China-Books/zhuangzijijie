<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-雜篇・說劍第三十</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="說劍第三十">說劍第三十</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>昔趙文王喜劍，<span class="jiazhu">釋文：「司馬云：『惠文王也，名何，武靈王子，後莊子三百五十年。洞紀云：「周赧王十七年，趙惠文王之元年。」』一云：案長曆推惠文王與莊子相值，恐彪之言誤。」</span>劍士夾門而客三千餘人，日夜相擊於前，死傷者歲百餘人，好之不厭。如是三年，國衰，諸侯謀之。太子悝患之，<span class="jiazhu">俞云：「惠文王后爲孝成王丹，則此太子蓋不立。」</span>募左右曰：「孰能說王之意止劍士者，賜之千金。」左右曰：「莊子當能。」太子乃使人以千金奉莊子。莊子弗受，與使者俱往見太子曰：「太子何以教周，賜周千金？」太子曰：「聞夫子明聖，謹奉千金以幣從者。夫子弗受，悝尚何敢言！」莊子曰：「聞太子所欲用周者，欲絶王之喜好也。使臣上說大王而逆王意，下不當太子，則身刑而死，周尚安所事金乎！使臣上說大王，下當太子，趙國何求而不得也？」太子曰：「然。吾王所見，唯劍士也。」莊子曰：「諾。周善爲劍。」太子曰：「然吾王所見劍士，皆蓬頭、突鬢、垂冠，<span class="jiazhu">釋文：「將欲鬭，故冠低傾也。」</span>曼胡之纓，<span class="jiazhu">司馬云：「謂麤纓無文理也。」</span>短後之衣，<span class="jiazhu">釋文：「爲便於事也。」</span>嗔目而語難，<span class="jiazhu">釋文：「難，如字，艱難也。勇士憤怒積於心胸，言不流利也。」</span>王乃說之。今夫子必儒服而見王，事必大逆。」莊子曰：「請治劍服。」治劍服三日，乃見太子。太子乃與見王，王脱白刃待之。莊子入殿門不趨，見王不拜。王曰：「子欲何以教寡人，使太子先？」<span class="jiazhu">成云：「使太子先言於我。」</span>曰：「臣聞大王喜劍，故以劍見王。」王曰：「子之劍何能禁制？」曰：「臣之劍，十步一人，千里不留行。」<span class="jiazhu">俞云：「十步之内，輒殺一人，則歷千里之遠，所殺多矣，而劍鋒不缺，所當無撓，極言劍之利也。行以劍言，非以人言。」</span>王大悅之，曰：「天下无敵矣。」莊子曰：「夫爲劍者，示之以虛，開之以利，後之以發，先之以至。願得試之。」<span class="jiazhu">成云：「忘己虛心，開通利物，感而後應，幾照物先，莊子之用劍也。」</span>王曰：「夫子休就舍，待命令設戲請夫子。」王乃校劍士七日，死傷者六十餘人，得五六人，使奉劍於殿下，乃召莊子。王曰：「今日試使士敦劍。」<span class="jiazhu">郭嵩燾云：「魯頌『敦商之旅』，箋『敦，治』也。」</span>莊子曰：「望之久矣。」王曰：「夫子所禦杖，長短何如？」<span class="jiazhu">成云：「禦，用也。」案：杖，持也。</span>曰：「臣之所奉皆可。然臣有三劍，唯王所用，請先言而後試。」王曰：「願聞三劍。」曰：「有天子劍，有諸侯劍，有庶人劍。」王曰：「天子之劍何如？」曰：「天子之劍，以燕谿、石城爲鋒，齊、岱爲鍔，<span class="jiazhu">釋文：「燕谿，地名，在燕國。司馬云：『鍔，劍刃。』一云：劍棱也。」成云：「石城，塞外山。此地居北，以爲劍鋒。齊國、岱嶽在東，爲劍刃也。」</span>晋、魏爲脊，周、宋爲鐔，<span class="jiazhu">成云：「鐔，環也。晋、魏近乎趙地，故以爲脊。周、宋近南，故以爲環也。」</span>韓、魏爲夾，<span class="jiazhu">司馬云：「夾，把也。一本作鋏，同。一云：鐔，從棱向背；鋏，從棱向刃也。」</span>包以四夷，裹以四時，<span class="jiazhu">成云：「懷四夷以道德，順四時以生化。」</span>繞以渤海，帶以常山，<span class="jiazhu">遠統北海，近帶北嶽。二句應在「包以四夷」上。</span>制以五行，論以刑德，<span class="jiazhu">刑，罰；德，賞也。皆以劍言。古人有劍論。</span>開以陰陽，持以春夏，行以秋冬。<span class="jiazhu">春夏<span class="jiaozhusup">校：「夏」原作「秋」，據正文文義改。</span>長養，則持而不禦；秋冬肅殺，故行用之。</span>此劍直之无前，<span class="jiazhu">直，當也。</span>舉之无上，案之无下，運之无旁，上決浮雲，下絶地紀。此劍一用，匡諸侯，天下服矣。此天子之劍也。」文王芒然自失，曰：「諸侯之劍何如？」曰：「諸侯之劍，以知勇士爲鋒，以清廉士爲鍔，以賢良士爲脊，以忠聖士爲鐔，以豪桀士爲夾。此劍值之亦无前，舉之亦无上，案之亦无下，運之亦无旁，上法圓天以順三光，下法方地以順四時，中和民意以安四鄉。<span class="jiazhu">成云：「四鄉，猶四方。」</span>此劍一用，如雷霆之震也，四封之内，无不賓服而聽從君命者矣。此諸侯之劍也。」王曰：「庶人之劍何如？」曰：「庶人之劍，蓬頭、突鬢、垂冠，曼胡之纓，短後之衣，瞠目而語難，相擊於前，上斬頸領，下決肝肺。此庶人之劍，无異於鬭雞，一旦命已絶矣，无所用於國事。今大王有天子之位，而好庶人之劍，臣竊爲大王薄之。」王乃牽而上殿，宰人上食，王三環之。<span class="jiazhu">成云：「繞食三周，不能安坐。」</span>莊子曰：「大王安坐定氣，劍事已畢奏矣。」於是文王不出宫三月，劍士皆服斃其處也。<span class="jiazhu">司馬云：「忿不見禮，皆自殺也。」</span></p>
</div></body></html>