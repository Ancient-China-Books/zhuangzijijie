<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-内篇・人間世第四</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="人間世第四">人間世第四</span></span></h1>
<hr/>
<p class="jiazhu" id="p0"><a class="gg-link" href="#p0" onclick="return changeColor(this);"></a>人間世，謂當世也。事暴君，處汙世，出與人接，無争其名，而晦其德，此善全之道。末引接輿歌云：「來世不可待也，往世不可追也。」此漆園所以寄慨，而以人間世名其篇也。</p>
<p class="em2 strong" id="p1"><a class="gg-link" href="#p1" onclick="return changeColor(this);"></a>顔囘見仲尼請行。曰：「奚之？」曰：「將之衞。」曰：「奚爲焉？」曰：「囘聞衞君，<span class="jiazhu">釋文：「司馬云：『衞莊公蒯聵。』案左傳，莊公以魯哀十五年冬入國，時顔囘已死。此是出公輒也。」姚鼐云：「衞君，託詞，以指時王糜爛其民者。」</span>其年壯，其行獨，<span class="jiazhu">宣云：「自用。」</span>輕用其國，<span class="jiazhu">役民無時。</span>而不見其過，<span class="jiazhu">郭云：「莫敢諫。」</span>輕用民死，<span class="jiazhu">視用兵易。</span>死者以國量乎澤，若蕉，<span class="jiazhu">國中民死之多，若以比量澤地，如以火烈而焚之之慘也。郭嵩燾云：「蕉與焦通。左成九年傳『蕉萃』，班固賓戲作『焦瘁』。廣雅：『蕉，黑也。』」</span>民其無如矣。<span class="jiazhu">無所歸往。</span>囘嘗聞之夫子曰：『治國去之，<span class="jiazhu">宣云：「無所事。」</span>亂國就之，<span class="jiazhu">宣云：「欲相救。」</span>醫門多疾。』<span class="jiazhu">入喻。</span>願以所聞思其則，<span class="jiazhu">崔、李云：「則，法也。」</span>庶幾其國有瘳乎！」<span class="jiazhu">李云：「瘳，愈也。」</span>仲尼曰：「譆！若殆往而刑耳！<span class="jiazhu">成云：「若，汝也。往恐被戮。」</span>夫道不欲雜，雜則多，多則擾，擾則憂，憂而不救。<span class="jiazhu">成云：「道在純粹，雜則事緒繁多，事多則心擾亂，擾則憂患起。藥病既乖，彼此俱困，己尚不立，焉能救物？」</span>古之至人，先存諸己，而後存諸人。<span class="jiazhu">成云：「存，立也。」</span>所存於己者未定，何暇至於暴人之所行！<span class="jiazhu">至，猶逮及也。暴人，謂衞君。</span>且若亦知夫德之所蕩，而知之所爲出乎哉？德蕩乎名，知出乎争。<span class="jiazhu">成云：「德所以流蕩喪真者，矜名故也。智所以横出逾分者，争善故也。」</span>名也者，相軋也；知也者，争之器也。二者凶器，非所以盡行也。<span class="jiazhu">成云：「軋，傷也。」案：言皆凶禍之器，非所以盡乎行世之道。蘇輿云：「瘳國，美名也；醫疾，多智也。持是心以往，争軋萌矣，故曰凶器。」此淺言之，下復深言。雖無用智争名之心，而持仁義繩墨之言以諷人主，尚不可遊亂世而免於菑，況懷凶器以往乎！</span>且德厚信矼，未達人氣；名聞不争，未達人心。<span class="jiazhu">簡文云：「矼，愨實貌。」案：雖愨厚不用智，而未孚乎人之意氣；雖不争名，而未通乎人之心志，人必疑之。</span>而强以仁義繩墨之言術暴人之前者，是以人惡有其美也，<span class="jiazhu">釋文：「强，其兩反。」術同述。郭嵩燾云：「祭義『而術省之』，鄭注：『術當作述。』」案：人若如此，則是自有其美，人必惡之。</span>命之曰菑人。菑人者，人必反菑之，若殆爲人菑夫！<span class="jiazhu">成云：「命，名也。」釋文：「菑音災。」</span>且苟爲悅賢而惡不肖，惡用而求有以異？<span class="jiazhu">下而，汝也。且衞君苟好善惡惡，則朝多正人，何用汝之求有以自異乎？</span>若唯无詔，王公必將乘人而鬭其捷。<span class="jiazhu">成云：「詔，言也。王公，衞君。」言汝唯無言，衞君必將乘汝之隙，而以捷辯相鬭。</span>而目將熒之，而色將平之，口將營之，容將形之，心且成之。是以火救火，以水救水，名之曰益多，順始无窮。<span class="jiazhu">郭慶藩云：「熒，䁝之借字。說文：『䁝，惑也。從目，熒省聲。』」成云：「形，見也。」言汝目將爲所眩，汝色將自降，口將自救，容將益恭，心且舍己之是，以成彼之非。彼惡既多，汝又從而益之。始既如此，後且順之無盡。</span>若殆以不信厚言，<span class="jiazhu">宣云：「未信而深諫。」案：此「若」字訓如。</span>必死於暴人之前矣。且昔者桀殺關龍逢，紂殺王子比干，是皆修其身以下傴拊人之民，<span class="jiazhu">李云：「傴拊，謂憐愛之。」宣云：「人，謂君。」</span>以下拂其上者也，故其君因其修以擠之。是好名者也。<span class="jiazhu">因其好修名之心而陷之。一證。</span>昔者堯攻叢枝、胥敖，禹攻有扈，<span class="jiazhu">三國名。</span>國爲虛厲，<span class="jiazhu">宣云：「地爲丘墟，人爲厲鬼。」</span>身爲刑戮，其用兵不止，其求實無已。<span class="jiazhu">求實，貪利。三國如此，故堯、禹攻滅之。</span>是皆求名、實者也，<span class="jiazhu">再證。蘇輿云：「龍、比修德，而桀、紂以爲好名，因而擠之。桀、紂惡直臣之有其美，而自恥爲辟王，是亦好名也。叢枝、胥敖、有扈，用兵不止，以求實也，堯、禹因而攻滅之，亦未始非求實也。故曰：『是皆求名、實者也。』」</span>而獨不聞之乎？名、實者，聖人之所不能勝也，而況若乎！<span class="jiazhu">夫子又舉所聞告之。言人主據高位之名，有威權之實，雖以聖人爲之臣，亦不能不爲所屈，況汝乎！</span>雖然，若必有以也，嘗以語我來！」<span class="jiazhu">以者，挾持之具。嘗，試也。</span>顔囘曰：「端而虛，<span class="jiazhu">端肅而謙虛。</span>勉而一，<span class="jiazhu">黽勉而純一。</span>則可乎？」曰：「惡！惡可？<span class="jiazhu">上惡，驚歎詞。下惡可，不可也。</span>夫以陽爲充孔揚，<span class="jiazhu">衞君陽剛之氣充滿於内，甚揚於外。</span>采色不定，<span class="jiazhu">容外見者無常。</span>常人之所不違，<span class="jiazhu">平人莫之敢違。</span>因案人之所感，以求容與其心。<span class="jiazhu">成云：「案，抑也。容與，猶快樂。人以箴規感動，乃因而挫抑之，以求放縱其心意。」</span>名之曰日漸之德不成，而況大德乎！<span class="jiazhu">雖日日漸漬之以德，不能有成，而況進於大德乎！</span>將執而不化，<span class="jiazhu">宣云：「自以爲是。」</span>外合而内不訾，<span class="jiazhu">宣云：「外即相合，而内無自訟之心。」姚鼐云：「訾，量也。聞君子之言，外若不違，而内不度量其義。」</span>其庸詎可乎！」「然則我内直而外曲，成而上比。<span class="jiazhu">「然則」下，顔子又言也。</span>内直者，與天爲徒。與天爲徒者，知天子之與己皆天之所子，而獨以己言蘄乎而人善之，蘄乎而人不善之邪？<span class="jiazhu">成云：「内心誠直，共自然之理而爲徒類。」宣云：「天子，人君。」郭云：「人無貴賤，得生一也。故善與不善，付之公當，一無所求於人也。」</span>若然者，人謂之童子，是之謂與天爲徒。<span class="jiazhu">依乎天理，純一無私，若嬰兒也。</span>外曲者，與人之爲徒也。擎、跽、曲拳，<span class="jiazhu">宣云：「擎，執笏。跽，長跪。曲拳，鞠躬。」</span>人臣之禮也，人皆爲之，吾敢不爲邪！爲人之所爲者，人亦无疵焉，是之謂與人爲徒。成而上比者，與古爲徒。<span class="jiazhu">成云：「忠諫之事，乃成於今；君臣之義，上比於古。」</span>其言雖教，讁之實也。<span class="jiazhu">所陳之言，雖是古教，即有諷責之實也。</span>古之有也，非吾有也。若然者，雖直而不病，<span class="jiazhu">郭云：「寄直於古，無以病我。」</span>是之謂與古爲徒。若是，則可乎？」仲尼曰：「惡！惡可？大多政，<span class="jiazhu">釋文：「大音泰。」郭云：「當理無二，而張三條以政之，所謂大多政也。」案：政、正同。</span>法而不諜，<span class="jiazhu">俞云：「四字爲句。列禦寇篇：『形諜成光。』釋文：『諜，便僻也。』此諜義同。言有法度，而不便僻。」</span>雖固，亦无罪。<span class="jiazhu">雖未宏大，可免罪咎。</span>雖然，止是耳矣，夫胡可以及化！<span class="jiazhu">不足化人。</span>猶師心者也。」<span class="jiazhu">成云：「師其有心。」</span>顔囘曰：「吾无以進矣，敢問其方。」仲尼曰：「齊，吾將語若！<span class="jiazhu">釋文：「齊，本亦作齋。」</span>有而爲之，其易邪？<span class="jiazhu">郭云：「有其心而爲之，誠未易也。」</span>易之者，皞天不宜。」<span class="jiazhu">成云：「爾雅：『夏曰皓天。』言其氣皓汗也。」案：與虛白自然之理不合。蘇輿云：「易之者，仍師心也。失其初心，是謂違天。」於義亦通。</span>顔囘曰：「囘之家貧，唯不飲酒、不茹葷者數月矣。如此，則可以爲齊乎？」<span class="jiazhu">成云：「葷，辛菜。」</span>曰：「是祭祀之齊，非心齊也。」囘曰：「敢問心齊。」仲尼曰：「一若志，<span class="jiazhu">宣云：「不雜也。」</span>无聽之以耳而聽之以心，<span class="jiazhu">成云：「耳根虛寂，凝神心符。」</span>无聽之以心而聽之以氣。<span class="jiazhu">成云：「心有知覺，猶起攀緣；氣無情慮，虛柔任物。故去彼知覺，取此虛柔，遣之又遣，漸階玄妙。」</span>聽止於耳，<span class="jiazhu">宣云：「止於形骸。」俞云：「當作『耳止於聽』，傳寫誤倒也。此申說無聽之以耳之義，言耳之爲用，止於聽而已，故無聽之以耳也。」</span>心止於符。<span class="jiazhu">俞云：「此申說無聽之以心之義，言心之用，止於符而已，故無聽之以心也。符之言合，與物合也，與物合，則非虛而待物之謂矣。」</span>氣也者，虛而待物者也。<span class="jiazhu">俞云：「此申說氣。」宣云：「氣無端，即虛也。」</span>唯道集虛。虛者，心齊也。」<span class="jiazhu">成云：「唯此真道，集在虛心。故虛者，心齊妙道也。」</span>顔囘曰：「囘之未始得使，<span class="jiazhu">未得使心齊之教。</span>實自囘也；<span class="jiazhu">自見有囘。</span>得使之也，未始有囘也。<span class="jiazhu">既得教令，遂忘物我。</span>可謂虛乎？」夫子曰：「盡矣。<span class="jiazhu">成云：「心齊之妙盡矣。」</span>吾語若！若能入游其樊而无感其名，<span class="jiazhu">汝入衞，能遊其藩内，而無以虛名相感動。</span>入則鳴，不入則止。<span class="jiazhu">入吾言則言，不入則姑止。</span>无門无毒，<span class="jiazhu">宣云：「不開一隙，不發一藥。」郭云：「使物自若，無門者也；付天下之自安，無毒者也。」李楨云：「門、毒對文，毒與門不同類。說文：『毒，厚也。害人之草，往往而生。』義亦不合。毒蓋壔之借字。說文壔下云：『保也，亦曰高土也，讀若毒。』與郭注『自安』義合。張行孚說文發疑云：『壔者，累土爲台以傳信，即吕覽所謂「爲高保禱於王路，置鼓其上，遠近相聞」是也。』禱是壔之譌。壔者，保衞之所，故借其義爲保衞。周易『以此毒天下，而民從之』，老子『亭之毒之』，與此『無門無毒』，三毒字，皆是此義。廣雅：『毒，安也。』亦即此訓。楨案：壔爲毒本字，正與門同類，所以門、毒對文，讀都皓切，音之轉也。」案：宣說望文生義，不如李訓最合。門者，可以沿爲行路；毒者，可以望爲標的。無門無毒，使人無可闚尋指目之意。</span>一宅而寓於不得已，則幾矣。<span class="jiazhu">成云：「宅，居處也。處心至一之道，不得已而應之，非預謀也，則庶幾矣。」</span>絶跡易，無行地難。<span class="jiazhu">宣云：「人之處世，不行易，行而不著跡難。」</span>爲人使，易以僞；爲天使，難以僞。<span class="jiazhu">成云：「人情驅使，淺而易欺；天然馭用，爲而難矯。」</span>聞以有翼飛者矣，未聞以无翼飛者也；聞以有知知者矣，未聞以无知知者也。<span class="jiazhu">釋文：「上音智，下如字。」宣云：「以神運，以寂照。」</span>瞻彼闋者，虛室生白，<span class="jiazhu">司馬云：「闋，空也。室，喻心。心能空虛，則純白獨生也。」成云：「彼，前境也。觀察萬有，悉皆空寂，故能虛其心室，乃照真源。」</span>吉祥止止。<span class="jiazhu">成云：「吉祥善福，止在凝静之心，亦能致善應也。」俞云：「『止止』連文，於義無取。淮南俶真訓：『虛室生白，吉祥止也。』疑此文下止字亦也字之誤。列子天瑞篇盧重元注云『虛室生白，吉祥止耳』，亦可證『止止』連文之誤。」案：下「止」字，或「之」之誤。</span>夫且不止，是之謂坐馳。<span class="jiazhu">若精神外騖而不安息，是形坐而心馳也。</span>夫徇耳目内通而外於心知，鬼神將來舍，而況人乎！<span class="jiazhu">李云：「徇，使也。」宣云：「耳目在外，而徇之於内；心智在内，而黜之於外。」成云：「虛懷任物，鬼神將冥附而舍止。人倫歸依，固其宜矣。」</span>是萬物之化也，禹、舜之所紐也，伏羲、几蘧之所行終，而況散焉者乎！」<span class="jiazhu">此禹、舜應物之綱紐，上古帝王之所行止，而況凡散之人，有不爲所化乎！成云：「几蘧，三皇以前無文字之君。」蘇輿云：「言知此可爲帝王，可以宰世，而況爲支離之散人乎！」於義亦通。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>葉公子高將使於齊，問於仲尼曰：「王使諸梁也甚重，<span class="jiazhu">成云：「委寄甚重。」</span>齊之待使者，蓋將甚敬而不急。<span class="jiazhu">宣云：「貌敬而緩於應事。」</span>匹夫猶未可動，而況諸侯乎！吾甚慄之。<span class="jiazhu">懼也。</span>子常語諸梁也，曰：『凡事若小若大，寡不道以懽成。<span class="jiazhu">事無大小，鮮不由道而以懽然成遂者。</span>事若不成，則必有人道之患；<span class="jiazhu">王必降罪。</span>事若成，則必有陰陽之患。<span class="jiazhu">宣云：「喜懼交戰，陰陽二氣將受傷而疾作。」</span>若成若不成而後无患者，唯有德者能之。』<span class="jiazhu">成云：「任成敗於前塗，不以憂喜累心者，唯盛德之人。」以上述子言。蘇輿云：「謂事無成敗，而卒可無患者，惟盛德爲能。」案：成說頗似張浚符離之敗，未可爲訓。蘇說是也。</span>吾食也，執粗而不臧，<span class="jiazhu">宣云：「甘守粗糲，不求精善。」</span>爨无欲清之人。<span class="jiazhu">成云：「清，涼也。然火不多，無熱可避。」</span>今吾朝受命而夕飲冰，我其内熱與！<span class="jiazhu">憂灼之故。</span>吾未至乎事之情，<span class="jiazhu">宣云：「未到行事實處。」</span>而既有陰陽之患矣；事若不成，必有人道之患。是兩也，爲人臣者不足以任之，子其有以語我來！」仲尼曰：「天下有大戒二：<span class="jiazhu">成云：「戒，法也。」</span>其一，命也；其一，義也。子之愛親，命也，不可解於心；<span class="jiazhu">受之於天，自然固結。</span>臣之事君，義也，無適而非君也，無所逃於天地之間。<span class="jiazhu">成云：「天下未有無君之國。」</span>是之謂大戒。是以夫事其親者，不擇地而安之，<span class="jiazhu">不論境地何若，惟求安適其親。</span>孝之至也；夫事其君者，不擇事而安之，<span class="jiazhu">成云：「事無夷險，安之若命。」</span>忠之盛也；自事其心者，哀樂不易施乎前，<span class="jiazhu">王念孫云：「施讀<span class="jiaozhusup">校：「讀」原誤「謂」，據集釋引改。</span>爲移。此猶言不移易。晏子春秋外篇『君臣易施』，荀子儒效篇『哀虛之相易也』，漢書衞綰傳『人之所施易』，義皆同。正言之則爲易施，倒言之則爲施易也。」宣云：「事心如事君父之無所擇，雖哀樂之境不同，而不爲移易於其前。」</span>知其不可奈何而安之若命，德之至也。爲人臣子者，固有所不得已，行事之情而忘其身，<span class="jiazhu">情，實也。</span>何暇至於悅生而惡死！<span class="jiazhu">宣云：「尚何陰陽之患！」</span>夫子其行可矣！丘請復以所聞：<span class="jiazhu">更以前聞告之。</span>凡交，<span class="jiazhu">交鄰。</span>近則必相靡以信，<span class="jiazhu">宣云：「相親順以信行。」</span>遠則必忠之以言，<span class="jiazhu">宣云：「相孚契以言語。」</span>言必或傳之。<span class="jiazhu">宣云：「必託使傳。」</span>夫傳兩喜兩怒之言，<span class="jiazhu">宣云：「兩國君之喜怒。」</span>天下之難者也。夫兩喜必多溢美之言，兩怒必多溢惡之言。<span class="jiazhu">郭云：「溢，過也。喜怒之言，常過其當。」</span>凡溢之類妄，<span class="jiazhu">成云：「類，似也。似使人妄構。」</span>妄則其信之也莫，<span class="jiazhu">成云：「莫，致疑貌。」</span>莫則傳言者殃。故法言曰：<span class="jiazhu">引古格言。揚子法言名因此。</span>『傳其常情，<span class="jiazhu">宣云：「但傳其平實者。」</span>无傳其溢言，<span class="jiazhu">郭云：「雖聞臨時之過言而勿傳。」</span>則幾乎全。』<span class="jiazhu">宣云：「庶可自全。」案：引法言畢。</span>且以巧鬭力者，始乎陽，常卒乎陰，大至則多奇巧；<span class="jiazhu">釋文：「大音泰，本亦作泰。」案：鬭力屬陽，求勝則終於陰謀，欲勝之至，則奇譎百出矣。</span>以禮飲酒者，始乎治，常卒乎亂，大至則多奇樂。<span class="jiazhu">禮飲象治，既醉則終於迷亂，昏醉之至，則樂無不極矣。</span>凡事亦然。始乎諒，常卒乎鄙；<span class="jiazhu">宣云：「諒，信。鄙，詐。」俞云：「諒與鄙，文不相對。諒蓋諸之誤。諸讀爲都。釋地『宋有孟諸』，史記夏本紀作『明都』，是其例。『始乎都，常卒乎鄙』，都、鄙正相對。因字通作諸，又誤而爲諒，遂失其恉矣。淮南詮言訓『故始於都者，常大於鄙』，即本莊子，可據以訂正。彼文大字，乃卒字之誤。說見王氏雜誌。」</span>其作始也簡，其將畢也必巨。夫言者，風波也；<span class="jiazhu">如風之來，如波之起。</span>行者，實喪也。<span class="jiazhu">郭嵩燾云：「實者，有而存之；喪者，縱而舍之。實喪，猶得失也。」</span>風波易以動，實喪易以危。<span class="jiazhu">得失無定，故曰「易以危」。</span>故忿設無由，巧言偏辭。<span class="jiazhu">忿怒之設端，無他由也，常由巧言過實，偏辭失中之故。</span>獸死不擇音，氣息茀然，於是並生心厲。<span class="jiazhu">獸困而就死，鳴不擇音，而忿氣有餘。於其時，且生於心而爲惡厲，欲噬人也。以獸之心厲，譬下人有不肖之心。</span>剋核大至，則必有不肖之心應之，而不知其然也。<span class="jiazhu">剋求精核太過，則人以不肖之心起而相應，不知其然而然。</span>苟爲不知其然也，孰知其所終！<span class="jiazhu">宣云：「必罹禍。」</span>故法言曰：『无遷令，<span class="jiazhu">成云：「君命實傳，無得遷改。」</span>无勸成。』<span class="jiazhu">成云：「弗勞勸獎，强令成就。」再引法言畢。</span>過度，益也。<span class="jiazhu">若過於本度，則是增益語言。</span>遷令、勸成殆事，<span class="jiazhu">事必危殆。</span>美成在久，惡成不及改，<span class="jiazhu">成而善，不在一時；成而惡，必有不及改者。</span>可不慎與！且夫乘物以遊心，託不得已以養中，至矣。<span class="jiazhu">宣云：「隨物以遊寄吾心，託於不得已而應，而毫無造端，以養吾心不動之中，此道之極則也。」</span>何作爲報也！<span class="jiazhu">郭云：「任齊所報，何必爲齊作意於其間！」</span>莫若爲致命。此其難者。」<span class="jiazhu">但致君命，而不以己與，即此爲難。若人道之患，非患也。</span>顔闔將傅衞靈公太子，<span class="jiazhu">釋文：「顔闔，魯賢人。太子，蒯聵。」</span>而問於蘧伯玉曰：「有人於此，其德天殺。<span class="jiazhu">天性嗜殺。</span>與之爲无方，則危吾國；<span class="jiazhu">宣云：「縱其敗度，必覆邦家。」</span>與之爲有方，則危吾身。<span class="jiazhu">制以法度，先將害己。</span>其知適足以知人之過，而不知其所以過。<span class="jiazhu">釋文：「其知，音智。」但知責人，不見己過。</span>若然者，吾奈之何？」蘧伯玉曰：「善哉問乎！戒之慎之，正汝身也哉！<span class="jiazhu">先求身之無過。</span>形莫若就，心莫若和。<span class="jiazhu">宣云：「外示親附之形，内寓和順之意。」</span>雖然，之二者有患。<span class="jiazhu">宣云：「猶未盡善。」</span>就不欲入，和不欲出。<span class="jiazhu">附不欲深，必防其縱；順不欲顯，必範其趨。</span>形就而入，且爲顛爲滅，爲崩爲蹶。<span class="jiazhu">顛，墜。滅，絶。崩，壞。蹶，僕也。</span>心和而出，且爲聲爲名，爲妖爲孽。<span class="jiazhu">郭云：「自顯和之，且有含垢之聲；濟彼之名，彼且惡其勝己，妄生妖孽。」</span>彼且爲嬰兒，亦與之爲嬰兒；<span class="jiazhu">喻無知識。</span>彼且爲无町畦，亦與之爲无町畦；<span class="jiazhu">無界限。喻小有逾越。</span>彼且爲无崖，亦與之爲无崖。<span class="jiazhu">不立崖岸。</span>達之，入於無疵。<span class="jiazhu">順其意而通之，以入於無疵病。</span>汝不知夫螳蜋乎？怒其臂以當車轍，不知其不勝任也，是其才之美者也。戒之慎之！積伐而美者以犯之，幾矣。<span class="jiazhu">而，汝也。伐，誇功也。美不可恃，積汝之美，伐汝之美，以犯太子，近似螳蜋矣。一喻。</span>汝不知夫養虎者乎？不敢以生物與之，爲其殺之之怒也；不敢以全物與之，爲其決之之怒也。<span class="jiazhu">成云：「以死物投虎，亦先爲分決，不使用力。」</span>時其飢飽，達其怒心。虎之與人異類而媚養己者，順也；故其殺者，逆也。<span class="jiazhu">虎逆之則殺人，養之則媚人。喻教人不可怒之。再喻。</span>夫愛馬者，以筐盛矢，以蜄盛溺。<span class="jiazhu">成云：「蜄，大蛤也。」愛馬之至者。</span>適有蚉䖟僕緣，<span class="jiazhu">王念孫云：「僕，附也。言蚉䖟附緣於馬體也。詩『景命有僕』，毛傳：『僕，附也。』」</span>而拊之不時，<span class="jiazhu">成云：「拊，拍也。不時，掩馬不意。」</span>則缺銜、毁首、碎胸。<span class="jiazhu">成云：「銜，勒也。」馬驚至此。</span>意有所至，而愛有所亡，可不慎邪！」<span class="jiazhu">亡，猶失也。欲爲馬除蚉䖟，意有偏至，反以愛馬之故，而致亡失，故當慎也。三喻。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>匠石之齊，至乎曲轅，見櫟社樹。<span class="jiazhu">石，匠名。之，往也。司馬云：「曲轅，曲道。」成云：「如轘轅之道也。社，土神。櫟樹，社木。」</span>其大蔽數千牛，絜之百圍，<span class="jiazhu">文選注引司馬云：「絜，帀也。」李云：「徑尺爲圍，蓋十丈。」</span>其高臨山十仞而後有枝，其可以爲舟者旁十數。<span class="jiazhu">俞云：「旁、方古通。方，且也。言可爲舟者且十數。」</span>觀者如市，匠伯不顧，遂行不輟。<span class="jiazhu">遂，竟也。文選注引司馬云：「匠石，字伯。」</span>弟子厭觀之，<span class="jiazhu">厭，飽也。</span>走及匠石，曰：「自吾執斧斤以隨夫子，未嘗見材如此其美也。先生不肯視，行不輟，何邪？」曰：「已矣，勿言之矣！散木也，以爲舟則沈，<span class="jiazhu">體重。</span>以爲棺槨則速腐，<span class="jiazhu">多敗。</span>以爲器則速毁，<span class="jiazhu">疏脆。</span>以爲門户則液樠，<span class="jiazhu">李楨云：「廣韻：『樠，松心，又木名也。』松心有脂，液樠正取此義。」</span>以爲柱則蠹。<span class="jiazhu">蟲蝕。</span>是不材之木也，无所可用，<span class="jiazhu">已見逍遥游諸篇。</span>故能若是之壽。」匠石歸，櫟社見夢曰：「女將惡乎比予哉？若將比予於文木邪？<span class="jiazhu">郭云：「凡可用之木爲文木，可成章也。」</span>夫柤、棃、橘、柚、果、蓏之屬，<span class="jiazhu">成云：「蓏，瓜瓠之類。」</span>實熟則剥，剥則辱，大枝折，小枝泄。<span class="jiazhu">俞云：「泄，當讀爲抴。荀子非相篇『接人則用抴』，楊注：『抴，牽引也。』小枝抴，謂見牽引也。」</span>此以其能苦其生者也，故不終其天年而中道夭，自掊擊於世俗者也。<span class="jiazhu">掊擊由其自取。成云：「掊，打。」</span>物莫不若是。且予求无所可用久矣，幾死，<span class="jiazhu">幾伐而死。</span>乃今得之，<span class="jiazhu">郭云：「數有睥睨己者，唯今匠石明之。」</span>爲予大用。<span class="jiazhu">成云：「方得全身，爲我大用。」</span>使予也而有用，且得有此大也邪？且也，若與予也皆物也，奈何哉其相物也？而幾死之散人，又惡知散木！」<span class="jiazhu">而，汝。幾，近也。</span>匠石覺而診其夢。<span class="jiazhu">王念孫云：「診讀爲畛。爾雅：『畛，告也。』告其夢於弟子。」</span>弟子曰：「趣取无用，則爲社何邪？」<span class="jiazhu">既急取無用以全身，何必爲社木以自榮？</span>曰：「密！<span class="jiazhu">猶言秘之。姚鼐云：「密、默字通。田子方篇仲尼曰：『默！女無言！』達生篇：『公密而不應。』」</span>若無言！彼亦直寄焉，以爲不知己者詬厲也。<span class="jiazhu">彼亦特寄於社，以聽不知己者詬病之而不辭也。司馬云：「厲，病也。」</span>不爲社者，且幾有翦乎！<span class="jiazhu">如不爲社木，且幾有翦伐之者，謂或析爲薪木。</span>且也，彼其所保，與眾異，<span class="jiazhu">保於山野，究與俗眾異，非城狐、社鼠之比。</span>以<span class="jiaozhusup">校：「以」字上，集釋本有「而」字。</span>義譽之，不亦遠乎！」<span class="jiazhu">宣云：「義，常理。」案：彼非託社神以自榮，而以常理稱之，於情事遠也。</span>南伯子綦游乎商之丘，<span class="jiazhu">李云：「即南郭也。伯，長也。」司馬云：「商之丘，今梁國睢陽縣。」</span>見大木焉有異，結駟千乘，隱將芘其所藾。<span class="jiazhu">向云：「藾，蔭也。」崔云：「隱，傷於熱也。」成云：「駟馬曰乘。言連結千乘，熱時可庇於其蔭。」</span>子綦曰：「此何木也哉？此必有異材夫！」<span class="jiazhu">言必可爲材也。</span>仰而視其細枝，則拳曲而不可以爲棟梁；俯而見其大根，則軸解而不可爲棺槨；<span class="jiazhu">成云：「軸，如車軸之轉，謂轉心木也。案：解者，文理解散，不密綴。</span>咶其葉，則口爛而爲傷；嗅之，則使人狂酲三日而不已。<span class="jiazhu">李云：「狂如酲也。病酒曰酲。」</span>子綦曰：「此果不材之木也，以至於此其大也。<span class="jiazhu">成云：「不材爲全生之大材，無用乃濟物之妙用，故能不夭斧斤，而庇蔭千乘也。」</span>嗟夫！神人以此不材！」<span class="jiazhu">由木悟人。宣云：「神人亦以不見其材，故無用於世，而天獨全也。」</span>宋有荊氏者，宜楸、柏、桑。<span class="jiazhu">司馬云：「荊氏，地名。」宜此三木。</span>其拱把而上者，求狙猴之杙者斬之；<span class="jiazhu">司馬云：「兩手曰拱，一手曰把。」宣云：「杙，繫橛也。」</span>三圍四圍，求高名之麗者斬之；<span class="jiazhu">崔云：「環八尺爲一圍。」郭慶藩云：「名，大也。」（詳天下「名山三百」下。）成云：「麗，屋棟也。」</span>七圍八圍，貴人富商之家求樿傍者斬之。<span class="jiazhu">釋文：「樿，本亦作檀。」成云：「棺之全一邊而不兩合者，謂之樿傍。其木極大，當斬取大板。」</span>故未終其天年，而中道已夭於斧斤，此材之患也。故解之以牛之白顙者，與豚之亢鼻者，與人有痔病者，不可以適河。<span class="jiazhu">郭云：「解，巫祝解除也。」成云：「顙，額也。亢，高也。三者不可往靈河而設祭。古者將人沈河以祭，西門豹爲鄴令，方斷之，即其類是也。」</span>此皆巫祝以知之矣，<span class="jiazhu">以、已同。郭云：「巫祝於此，亦知不材者全也。」</span>所以爲不祥也，此乃神人之所以爲大祥也。<span class="jiazhu">宣云：「可全生，則祥莫大焉。」</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>支離疏者，<span class="jiazhu">司馬云：「支離，形體不全貌。疏其名。」</span>頤隱於臍，肩高於頂，<span class="jiazhu">司馬云：「言脊曲頭縮也。」淮南曰：「脊管高於頂也。」</span>會撮指天，<span class="jiazhu">司馬云：「會撮，髻也。古者髻在項中，脊曲頭低，故髻指天。」崔云：「會撮，項椎也。」李楨云：「崔說是。大宗師篇：『句贅指天。』李云：『句贅，項椎也，其形如贅。』亦與崔說證合。素問刺熱篇：『項上三椎，陷者中也。』王注：『此舉數脊椎大法也。』沈彤釋骨云：『項大椎以下二十一椎，通曰脊，骨曰脊椎。』難經四十五難云：『骨會大杼。』張注：『大杼，穴名，在項後第一椎，兩旁諸骨自此檠架往下支生，故骨會於大杼。』會撮，正從骨會取義，又在大椎之間，故曰『項椎』也。初學記十九引撮作樶。玉篇：『樶，木樶節也。』與脊節正相似。從木作樶，於義爲長。」</span>五管在上，<span class="jiazhu">李云：「管，腧也。五藏之腧，並在人背。」李楨云：「頤、肩屬外說，會撮、五管屬内說。」</span>兩髀爲脅。<span class="jiazhu">司馬云：「脊曲脾豎，故與脅肋相並。」</span>挫鍼治繲，足以糊口；<span class="jiazhu">司馬云：「挫鍼，縫衣也。繲，浣衣也。」</span>鼓筴播精，足以食十人。<span class="jiazhu">司馬云：「鼓，簸也。小箕曰筴。簡米曰精。」成云：「播，揚土。」</span>上徵武士，則支離攘臂而游於其間；<span class="jiazhu">郭云：「恃其無用，故不自竄匿。」</span>上有大役，則支離以有常疾不受功；<span class="jiazhu">宣云：「不任功作。」</span>上與病者粟，則受三鐘與十束薪。<span class="jiazhu">司馬云：「六斛四斗曰鐘。」</span>夫支離其形者，猶足以養其身，終其天年，又況支離其德者乎！」<span class="jiazhu">成云：「忘形者猶足免害，況忘德者乎！」</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>孔子適楚，楚狂接輿遊其門曰：「鳳兮鳳兮，何如德之衰也！<span class="jiazhu">成云：「何如，猶如何。」</span>來世不可待，往世不可追也。<span class="jiazhu">郭云：「當盡臨時之宜耳。」</span>天下有道，聖人成焉；<span class="jiazhu">宣云：「成其功。」蘇輿云：「莊引數語，見所遇非時。苟生當有道，固樂用世，不僅自全其生矣。」</span>天下無道，聖人生焉。<span class="jiazhu">宣云：「全其生。」</span>方今之時，僅免刑焉。福輕乎羽，莫之知載；<span class="jiazhu">易取不取。</span>禍重乎地，莫之知避。<span class="jiazhu">當避不避。</span>已乎已乎，臨人以德！<span class="jiazhu">宣云：「亟當止者，示人以德之事。」</span>殆乎殆乎，畫地而趨！<span class="jiazhu">宣云：「最可危者，拘守自苦之人。」</span>迷陽迷陽，<span class="jiazhu">謂棘刺也，生於山野，踐之傷足。至今吾楚輿夫遇之，猶呼「迷陽踢」也。迷音讀如麻。</span>无傷吾行！吾行卻曲，<span class="jiazhu">宣云：「卻步委曲，不敢直道。」</span>无傷吾足！」</p>
<p class="em2 strong" id="p6"><a class="gg-link" href="#p6" onclick="return changeColor(this);"></a>山木自寇也，膏火自煎也。<span class="jiazhu">司馬云：「木爲斧柄，還自伐；膏起火，還自消。」</span>桂可食，故伐之；漆可用，故割之。<span class="jiazhu">成云：「桂心辛香，故遭斲伐，漆供器用，所以割之，俱爲才能，夭於斤斧。」</span>人皆知有用之用，而莫知无用之用也。<span class="jiazhu">喻意點清結局，與上接輿歌不連，歌有韻，此無韻。</span></p>
</div></body></html>