<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-外篇・達生第十九</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="達生第十九">達生第十九</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>達生之情者，<span class="jiazhu">情，實也。</span>不務生之所无以爲；<span class="jiazhu">宣云：「爲無益之養者，生之所無以爲也。」</span>達命之情者，不務知之所无奈何。<span class="jiazhu">宣云：「數之不可强者，知之所無奈何也。」</span>養形必先之以物，<span class="jiazhu">成云：「謂資貨衣食。」</span>物有餘而形不養者有之矣；<span class="jiazhu">宣云：「究竟物不足以養形。」</span>有生必先无離形，形不離而生亡者有之矣。<span class="jiazhu">宣云：「究竟形不足以存生。」</span>生之來不能卻，其去不能止。悲夫！世之人以爲養形足以存生，而養形果不足以存生，則世奚足爲哉！雖不足爲而不可不爲者，其爲不免矣。<span class="jiazhu">成云：「分外之事不足爲，分内之事不可不爲。」</span>夫欲免爲形者，莫如棄世。棄世則无累，无累則正平，<span class="jiazhu">宣云：「游於坦途。」</span>正平則與彼更生，<span class="jiazhu">宣云：「與彼造化同其循環推移。」</span>更生則幾矣。<span class="jiazhu">宣云：「近道。」</span>事奚足棄而生奚足遺？<span class="jiazhu">成云：「人世虛無，何足捐棄？生涯空幻，何足遺忘？」</span>棄事則形不勞，遺生則精不虧。夫形全精復，與天爲一。<span class="jiazhu">宣云：「合造化之自然。」</span>天地者，萬物之父母也，合則成體，散則成始。<span class="jiazhu">宣云：「散於此者，爲成於彼之始。」</span>形精不虧，是謂能移；<span class="jiazhu">移造化之權。</span>精而又精，反以相天。<span class="jiazhu">宣云：「養精之至，化育賴其參贊。」</span></p>
<p class="em2 strong" id="p1"><a class="gg-link" href="#p1" onclick="return changeColor(this);"></a>子列子問關尹曰：<span class="jiazhu">李云：「關尹，關令尹喜也。」成云：「姓尹，名喜，字公度，爲函谷關令，故曰關令尹真人，是老子弟子，懷道抱德，故列子詢之。」</span>「至人潛行不窒，<span class="jiazhu">成云：「潛伏行世，不爲物境障礙。」案：列子黄帝篇作「不空」。</span>蹈火不熱，行乎萬物之上而不慄。<span class="jiazhu">成云：「冥於寒暑，故火不能災；一於高卑，故心不恐懼。」</span>請問何以至於此？」關尹曰：「是純氣之守也，非知巧果敢之列。<span class="jiazhu">成云：「是保守純和之氣，非心智巧詐、勇決果敢而得之。」</span>居！吾語女。凡有貌象聲色者，皆物也，物與物何以相遠？<span class="jiazhu">郭云：「唯無心者獨遠。」</span>夫奚足以至乎先？是色而已。<span class="jiazhu">郭云：「同是形色之物耳，未足以相先也。」姚云：「江南本色上有形字。」</span>則物之造乎不形，而止乎无所化，<span class="jiazhu">列子張湛注：「有既無始，則所造者無形矣；形既無終，則所止者無化矣。」</span>夫得是而窮之者，<span class="jiazhu">宣云：「言究心於此。」</span>物焉得而止焉！<span class="jiazhu">成云：「非物所制。」案：黄帝篇無「物」字，「而止」誤爲「正曰」。</span>彼將處乎不淫之度，<span class="jiazhu">郭云：「止於所受之分。」案：黄帝篇「淫」誤「深」。</span>而藏乎无端之紀，<span class="jiazhu">郭云：「冥然與變化日新。」</span>遊乎萬物之所終始，<span class="jiazhu">郭云：「終始者，物之極。」</span>壹其性，<span class="jiazhu">郭云：「飾則二矣。」</span>養其氣，<span class="jiazhu">郭云：「不以心使之。」</span>合其德，<span class="jiazhu">郭云：「不以物離性。」案：黄帝篇「合」作「含」。</span>以通乎物之所造。<span class="jiazhu">成云：「物之所造，自然也。既一性合德，與物相應，故能達至道之原，通自然之本。」</span>夫若是者，其天守全，其神无郤，<span class="jiazhu">同隙。</span>物奚自入焉！<span class="jiazhu">外患不能入也。</span>夫醉者之墜車，雖疾不死。骨節與人同，而犯害與人異，其神全也，乘亦不知也，墜亦不知也，死生驚懼不入乎其胷中，是故遻物而不慴。<span class="jiazhu">釋文：「音悟。爾雅云：『遻，忤也。』郭注云：『謂干觸。』慴，懼也。」盧云：「今本作遌。」</span>彼得全於酒而猶若是，而況得全於天乎！聖人藏於天，故莫之能傷也。」<span class="jiazhu">引列子畢。</span>復讎者不折鏌、干，<span class="jiazhu">鏌邪、干將。</span>雖有忮心者不怨飄瓦，是以天下平均。故无攻戰之亂，无殺戮之刑者，由此道也。不開人之天，而開天之天，<span class="jiazhu">郭云：「不慮而知，開天也；知而後感，開人也。然則開天者，性之動；開人者，知之用。」</span>開天者德生，<span class="jiazhu">郭云：「性動者，遇物而當，足則忘餘，斯德生也。」</span>開人者賊生。<span class="jiazhu">郭云：「知用者，從感而求，倦而不已，斯賊生也。」</span>不厭其天，不忽於人，<span class="jiazhu">常守天德，不厭天也；智能燭物，不忽人也。</span>民幾乎以其真。<span class="jiazhu">幾，近也。成云：「率土盡真，蒼生無僞。」</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>仲尼適楚，出於林中，見痀僂者承蜩，猶掇之也。<span class="jiazhu">成云：「痀僂，老人曲腰之貌。承蜩，以竿取蟬。掇，拾也。」郭慶藩云：「承讀爲拯，謂引取之也。說文作抍。列子黄帝篇：『使弟子並流而承之。』釋文：『承音拯。』」案：黄帝篇「僂」作「慺」，借字。</span>仲尼曰：「子巧乎？有道邪？」曰：「我有道也。五六月累丸，<span class="jiazhu">司馬云：「五六月，黏蟬時也。累丸，謂累之於竿頭。」案：黄帝篇「累丸」作「累垸」。</span>二而不墜，則失者錙銖；<span class="jiazhu">蓋所失二三。</span>累三而不墜，則失者十一；累五而不墜，猶掇之也。吾處身也若厥株拘，<span class="jiazhu">釋文：「厥，本或作橛。」案：斷木爲杙也。株，木根也。言身若橛株之拘。黄帝篇作「橛株駒」，借字。</span>吾執臂也若槁木之枝，<span class="jiazhu">郭云：「不動之至。」</span>雖天地之大，萬物之多，而唯蜩翼之知。吾不反不側，不以萬物易蜩之翼，何爲而不得！」孔子顧謂弟子曰：「用志不分，乃凝於神，<span class="jiazhu">黄帝篇「凝」作「疑」，是也。下文「津人操舟若神」，「見者驚猶鬼神」，及「器之所以疑神」，並與此「疑於神」同意。</span>其痀僂丈人之謂乎！」</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>顔淵問仲尼曰：「吾嘗濟乎觴深之淵，<span class="jiazhu">成云：「淵名，在宋國。」</span>津人操舟若神。吾問焉，曰：『操舟可學邪？』曰：『可。善遊者數能。<span class="jiazhu">善浮水者，數習則能。黄帝篇上有「能遊者可教也」句。</span>若乃夫没人，則未嘗見舟而便操之也。』<span class="jiazhu">没人，能没水者。雖向未見舟，入舟便能操之。黄帝篇「便」作「謖」，注：「謖，起也。」</span>吾問焉而不吾告，敢問何謂也？」仲尼曰：「善遊者數能，忘水也。<span class="jiazhu">黄帝篇「善」上有「能遊者可教也，輕水也」二句。</span>若乃夫没人之未嘗見舟而便操之也，彼視淵若陵，<span class="jiazhu">無覆溺之懼。</span>視舟之覆猶其車卻也。<span class="jiazhu">郭云：「視舟之覆於淵，猶車之卻退於阪也。」</span>覆卻萬方陳乎前而不得入其舍，<span class="jiazhu">黄帝篇「萬」下有「物」字，是也。「覆卻萬物」句，「方陳乎前而不得入其舍」句。俞云：「方，竝也。方之本義爲兩舟相並，故方有竝義。方陳乎前，謂萬物竝陳乎前也。」張注：「神明之居，故謂之舍。」</span>惡往而不暇！<span class="jiazhu">宣云：「神定則隨在暇豫。」</span>以瓦注者巧，<span class="jiazhu">李云：「注，擊也。」成云：「用瓦器賤物而戲賭射者，既心無矜惜，故巧而中。」案：黄帝篇「注」作「摳」，張注：「摳，探也。以手藏物，探而取之。」</span>以鉤注者憚，<span class="jiazhu">成云：「以鉤帶賭者，其物稍貴，恐不中，故心怖懼而不著。」案張注：「鉤，銀銅爲之。」</span>以黄金注者㱪。<span class="jiazhu">釋文：「一作𣧟。說文：『𣧟，瞀也。』元嘉本作昏。」案：黄帝篇作「惽」。郭云：「所要愈重，則其心愈矜。」</span>其巧一也，而有所矜，則重外也。凡外重者内拙。」</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>田開之見周威公。<span class="jiazhu">釋文：「崔本作『周威公竈』。」俞云：「史記西周桓公之子威公，名不傳，崔本可補史闕。」</span>威公曰：「吾聞祝腎學生。<span class="jiazhu">司馬云：「學養生之道。」</span>吾子與祝腎游，亦何聞焉？」田開之曰：「開之操拔篲以倚門庭，<span class="jiazhu">成云：「拔篲，掃帚也。」</span>亦何聞於夫子！」威公曰：「田子无讓！寡人願聞之。」開之曰：「聞之夫子曰：『善養生者，若牧羊然，視其後者而鞭之。』」<span class="jiazhu">郭嵩燾云：「鞭其後，則前者于于然行矣。」案：意謂謹持其終。</span>威公曰：「何謂也？」田開之曰：「魯有單豹者，岩居而水飲，不與民共利，行年七十而猶有嬰兒之色，不幸遇餓虎，餓虎殺而食之。<span class="jiazhu">蘇輿云：「此言不戒畏塗。」</span>有張毅者，高門、懸薄，<span class="jiazhu">宣云：「高門，大家。縣簾薄以蔽門，小家也。」</span>无不走也，<span class="jiazhu">吕覽必己篇「張毅好恭，門閭、帷薄、聚居眾，無不趨」，高注：「過之必趨。」淮南人間訓：「張毅好恭，過宫室廊廟必趨，見門閭聚眾必下，塚徒馬圉皆與抗禮，然不終其壽，内熱而死。」俞云：「走是趣之壞字。莊子文不備，故學者莫得其解。」</span>行年四十而有内熱之病以死。<span class="jiazhu">此言勞形無益。</span>豹養其内而虎食其外，毅養其外而病攻其内，此二子者，皆不鞭其後者也。」</p>
<p class="em2 strong" id="p5"><a class="gg-link" href="#p5" onclick="return changeColor(this);"></a>仲尼曰：「无入而藏，无出而陽，<span class="jiazhu">宣云：「恐其過静過動。」</span>柴立其中央。<span class="jiazhu">宣云：「如槁木之無心，而立於動静之中。」</span>三者若得，其名必極。<span class="jiazhu">宣云：「可稱至人。」</span>夫畏塗者，十殺一人，則父子兄弟相戒也，必盛卒徒而後敢出焉，不亦知乎！人之所取畏者，<span class="jiazhu">蘇輿云：「取，即最字。」</span>衽席之上，飲食之間，而不知爲之戒者，過也。」<span class="jiazhu">郭云：「十殺一耳，便大畏之。至於色欲之害，動皆之死地，而莫不冒之，斯過之甚也。」</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>祝宗人玄端以臨牢筴，說彘曰：<span class="jiazhu">成云：「祝，祝史。玄端，衣冠。筴，圈也。未祭之閑，臨圈說彘，其文在下也。」</span>「汝奚惡死？吾將三月㹖汝，十日戒，三日齊，藉白茅，加汝肩尻乎彫俎之上，則汝爲之乎？」<span class="jiazhu">釋文：「㹖音患，司馬云：『養也』。」</span>爲彘謀曰：「不如食以糠糟，而錯之牢筴之中。」<span class="jiazhu">錯，置也。又爲彘設想如此。</span>自爲謀，則苟生有軒冕之尊，死得於腞、楯之上，<span class="jiazhu">司馬云：「腞，猶篆也。楯，猶案也。」王念孫云：「腞，讀爲輇，謂載柩車也。雜記『載以輲車』，鄭注：『輲讀爲輇。』釋文：『輇，市專反，又市轉反。』士喪禮注：『載柩車。』周禮謂之蜃車，雜記謂之團。或作輇，或作槫，聲讀皆相附。此作腞聲，義亦同也。楯讀爲輴，亦載柩車也。輴、楯古通。雜記注『載柩以楯』，是其證也。」</span>聚僂之中，<span class="jiazhu">釋文：「一說僂當作蔞，力久反。謂殯於菆塗蔞翣之中。」王念孫云：「聚僂，柩車飾也。眾飾所聚，故曰聚；其形中高而四下，故言僂也。釋名：『輿棺之車，其蓋曰柳。柳，聚也，眾飾所聚，亦其形僂也。』檀弓『設蔞翣』，荀子禮論作『縷翣』，吕覽節喪篇作『僂翣』。柳、簍、僂、縷，並字異而義同。」</span>則爲之。<span class="jiazhu">不顧後患也。</span>爲彘謀則去之，自爲謀則取之，所異彘者何也？</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>桓公田於澤，管仲禦，見鬼焉。公撫管仲之手曰：「仲父何見？」對曰：「臣无所見。」公反，誒詒爲病，數日不出。<span class="jiazhu">釋文：「誒，於代反，郭音熙。詒，土代反，郭音怡。李音台，云：『誒詒，失魂魄也。』」</span>齊士有皇子告敖者曰：「公則自傷，鬼惡能傷公！<span class="jiazhu">司馬云：「皇姓，告敖字。」</span>夫忿滀之氣，散而不反，則爲不足；<span class="jiazhu">李云：「忿，滿也。滀，結聚也。精神有逆，則陰陽結於内，魂魄散於外，故曰不足。」</span>上而不下，則使人善怒；下而不上，則使人善忘；<span class="jiazhu">李云：「陽散陰凝，故怒；陰發陽伏，故忘也。」</span>不上不下，中身當心，則爲病。」<span class="jiazhu">李云：「上下不和，則陰陽争而攻心，心，精神主，故病也。」</span>桓公曰：「然則有鬼乎？」曰：「有。沈有履，竈有髻。<span class="jiazhu">釋文：「司馬本作『沈有漏』，云：『沈，水汙泥也。漏，神名。髻，竈神，著赤衣，狀如美女。』」</span>户内之煩壤，雷霆處之；<span class="jiazhu">成云：「門户内糞壤之中，其間有鬼，名曰雷霆。」</span>東北方之下者，倍阿、鮭蠪躍之；<span class="jiazhu">釋文：「蠪音龍。司馬云：『倍阿，神名。鮭蠪，狀如小兒，長一尺四寸，黑衣、赤幘、大冠，帶劍持戟。』」</span>西北方之下者，則泆陽處之。<span class="jiazhu">司馬云：「泆陽，豹頭馬尾。一作狗頭，一云神名也。」</span>水有罔象，<span class="jiazhu">司馬本作「無傷」，云：「狀如小兒，赤黑色，赤爪、大耳、長臂。一云水神名。」</span>丘有峷，<span class="jiazhu">釋文：「本又作莘。司馬云：『狀如狗，有角，文身五采。』」</span>山有夔，<span class="jiazhu">成云：「如鼓，一足。」</span>野有彷徨，<span class="jiazhu">釋文：「本亦作『方皇』，司馬云：『方皇，狀如蛇，兩頭，五采文。』」</span>澤有委蛇。」公曰：「請問委蛇之狀何如？」皇子曰：「委蛇，其大如轂，其長如轅，紫衣而朱冠。其爲物也惡，聞雷車之聲，則捧其首而立。見之者殆乎霸。」桓公囅然而笑曰：「此寡人之所見者也。」<span class="jiazhu">釋文：「『朱冠』，司馬本作『俞冠』，云：『俞國之冠也，其制似螺。』」</span>於是正衣冠與之坐，不終日而不知病之去也。<span class="jiazhu">郭云：「此言憂來而累生者，不明也；患去而性得者，達理也。」</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>紀渻子爲王養鬭雞。<span class="jiazhu">釋文：「紀渻，人姓名。一本作消。」列子黄帝篇作「周宣王」。</span>十日而問：「雞已乎？」<span class="jiazhu">黄帝篇「雞」下有「可鬭」二字，此奪。</span>曰：「未也。方虛憍而恃氣。」<span class="jiazhu">張注：「無實而自矜者。」</span>十日又問。曰：「未也。猶應嚮景。」<span class="jiazhu">李云：「應嚮鳴，顧景行。」</span>十日又問。曰：「未也。猶疾視而盛氣。」<span class="jiazhu">張注：「常求敵而必己之勝。」</span>十日又問。曰：「幾矣。雞雖有鳴者，已无變矣，<span class="jiazhu">張注：「彼命敵而我不應，忘勝負矣。」</span>望之似木雞矣，其德全矣，<span class="jiazhu">宣云：「精神凝寂。」</span>異雞无敢應者，反走矣。」<span class="jiazhu">郭云：「養之以至於全者猶無敵，況自全乎！」案：黄帝篇「矣」作「耳」。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>孔子觀於吕梁，<span class="jiazhu">司馬云：「河水有石絶處也。今西河離石縣西有此縣絶，世謂之黄梁。淮南子曰『古者龍門未鑿，河出孟門之上』也。」成云：「或言蒲州二百里有龍門，河水所經，瀑布而下，亦名吕梁。或言宋國彭城縣之吕梁。」</span>縣水三十<span class="jiaozhusup">校：「十」原作「千」，據集釋本及釋文改。</span>仞，流沫四十里，黿鼉魚鱉之所不能游也。見一丈夫游之，以爲有苦而欲死也，<span class="jiazhu">有憂患而自沈。</span>使弟子並流而拯之。<span class="jiazhu">竝、傍同。黄帝篇作「承」，古通用字。</span>數百步而出，被髮行歌而游於塘下。<span class="jiazhu">黄帝篇作「棠行」。</span>孔子從而問焉，曰：「吾以子爲鬼，察子則人也。請問蹈水有道乎？」曰：「亡，<span class="jiazhu">音無。</span>吾无道。吾始乎故，長乎性，成乎命。與齊俱入，<span class="jiazhu">司馬云：「齊，囘水如磨齊也。」郭慶藩云：「齊，物之中央。漢書郊祀志『齊所以爲齊，以天齊也』，蘇林注：『當天中央齊也。』」王念孫云：「人臍居腹之中，故謂之臍。臍者，齊也。」宣云：「水漩入處似臍。」案：黄帝篇作「齎」，誤。</span>與汩偕出，<span class="jiazhu">司馬云：「汩，涌波。」</span>從水之道而不爲私焉。<span class="jiazhu">郭云：「任水而不任己。」</span>此吾所以蹈之也。」孔子曰：「何謂始乎故，長乎性，成乎命？」曰：「吾生於陵而安於陵，故也；長於水而安於水，性也；不知吾所以然而然，命也。」<span class="jiazhu">郭云：「言人有偏能，得其所能而任之，則天下無難矣。用夫無難，以涉夫生生之道，何往而不通也！」</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>梓慶削木爲鐻，<span class="jiazhu">李云：「魯大匠。梓，官名；慶名。」俞云：「左襄四年傳『匠慶』，即此人。」司馬云：「鐻，樂器也，似夾鐘。」釋文：「音據。」</span>鐻成，見者驚猶鬼神。魯侯見而問焉，曰：「子何術以爲焉？」對曰：「臣工人，何術之有！雖然，有一焉。臣將爲鐻，未嘗敢以耗氣也，<span class="jiazhu">李云：「氣耗則心動，心動則神不專也。」</span>必齊以静心。齊三日，而不敢懷慶賞爵䘵；<span class="jiazhu">宣云：「忘利。」</span>齊五日，不敢懷非譽巧拙；<span class="jiazhu">宣云：「忘名。」</span>齊七日，輒然忘吾有四枝形體也。<span class="jiazhu">釋文：「輒然，不動貌。」宣云：「忘我。」</span>當是時也，无公朝，<span class="jiazhu">宣云：「忘勢。若非爲公家削之。」</span>其巧專而外骨消；<span class="jiazhu">釋文：「骨，本亦作滑。」成云：「滑，亂也。」宣云：「外而滑心之事盡消。」</span>然後入山林，觀天性；<span class="jiazhu">宣云：「察木之生質。」</span>形軀至矣，<span class="jiazhu">木質極合。</span>然後成見鐻，<span class="jiazhu">「見」，俗作「現」。如全鐻在目。</span>然後加手焉；<span class="jiazhu">從而施工。</span>不然則已。<span class="jiazhu">否則舍去。</span>則以天合天，<span class="jiazhu">以吾之天，遇木之天。</span>器之所以疑神者，其是與？」<span class="jiazhu">此言順其性則工巧若神，乖其性則心勞自拙。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>東野稷以禦見莊公，<span class="jiazhu">荀子哀公篇作「東野畢」，莊公作「定公」。</span>進退中繩，左右旋中規。<span class="jiazhu">如繩直，如規圓。</span>莊公以爲文弗過也，<span class="jiazhu">司馬云：「謂過織組之文。」案：即詩云「執轡如組」也。</span>使之鉤百而反。<span class="jiazhu">成云：「任馬旋囘，如鉤之曲，百度反之，皆復其跡。」</span>顔闔遇之，<span class="jiazhu">哀公篇作「顔淵」，則魯定公是也。</span>入見曰：「稷之馬將敗。」公密而不應。<span class="jiazhu">宣云：「密，默也。」</span>少焉，果敗而反。公曰：「子何以知之？」曰：「其馬力竭矣，而猶求焉，故曰敗。」<span class="jiazhu">過耗則敗，無物不然。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>工倕旋而蓋規矩，<span class="jiazhu">宣云：「蓋，猶過也，謂掩過之。但以手運旋，而巧過於規矩，精之至也。」</span>指與物化，而不以心稽，<span class="jiazhu">成云：「手隨物化，因物施巧，心不稽留也。」</span>故其靈台一而不桎。<span class="jiazhu">宣云：「靈台，神舍也。神凝而無拘束之苦。」</span>忘足，履之適也；忘腰，帶之適也；知忘是非，心之適也；不内變，不外從，事會之適也。<span class="jiazhu">内不變志，外不從物，隨所會而皆適。</span>始乎適而未嘗不適者，忘適之適也。<span class="jiazhu">本性適而無往不適者，是自適其適，不因物而後適，乃並其適而亦忘之也。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>有孫休者，<span class="jiazhu">成云：「魯人。」</span>踵門而詫子扁慶子曰：<span class="jiazhu">李云：「扁，姓；慶子，字。」</span>「休居鄉不見謂不修，臨難不見謂不勇，然而田原不遇歲，事君不遇世，賓於鄉里，<span class="jiazhu">賓、擯同。</span>逐於州部，則胡罪乎天哉？休惡遇此命也？」<span class="jiazhu">惡音烏。不解何以遇此命？</span>扁子曰：「子獨不聞夫至人之自行邪？忘其肝膽，遺其耳目，<span class="jiazhu">墮身體，黜聰明。</span>芒然彷徨乎塵垢之外，<span class="jiazhu">芒然，無知貌。塵垢，謂俗累。</span>逍遥乎无事之業，是謂『爲而不恃，長而不宰』。<span class="jiazhu">宣云：「率性而不恃能，長物而不居功。」案：語出老子。</span>今汝飾知以驚愚，修身以明汙，昭昭乎若揭日月而行也。<span class="jiazhu">炫己以表異於人。三語又見山木篇。</span>汝得全而形軀，具而九竅，<span class="jiazhu">而、爾同。</span>无中道夭於聾盲跛蹇而比於人數，亦幸矣，又何暇乎天之怨哉！子往矣！」孫子出。扁子入坐，有間，仰天而歎。弟子問曰：「先生何爲歎乎？」扁子曰：「向者休來，吾告之以至人之德，吾恐其驚而遂至於惑也。」弟子曰：「不然。孫子之所言是邪，先生之所言非邪，非固不能惑是。孫子所言非邪，先生所言是邪，彼固惑而來矣，又奚罪焉？」扁子曰：「不然。昔者有鳥止於魯郊，魯君說之，爲具太牢以饗之，奏九韶以樂之，鳥乃始憂悲眩視，不敢飲食。此之謂以己養養鳥也。若夫以鳥養養鳥者，宜棲之深林，浮之江湖，食之以委蛇，則平陸而已矣。<span class="jiazhu">釋文：「委蛇，李云：『大鳥吞蛇。』司馬云：『委蛇，泥鰌。』」俞云：「養鳥者未聞必食以蛇，泥鰌亦臆說。至樂篇：『夫以鳥養養鳥者，宜棲之深林，游之壇陸，浮之江湖，食之鰌、䱔，隨行列而止，委蛇而處。』然則此文亦當云『食之以鰌、䱔，委蛇而處』，傳寫有闕文耳。且云『委蛇而處』，方與下文『則平陸而已矣』文義相屬，若無『而處』二字，下句便不貫矣。」</span>今休，款啟寡聞之民也，<span class="jiazhu">李云：「款，空。啟，開也。如空之開，所見小也。」</span>吾告以至人之德，譬之若載鼷以車馬，樂鴳以鐘鼓也。彼又奚能无驚乎哉？」<span class="jiazhu">郭云：「此章言善養生者各任性分之適而至矣。」</span></p>
</div></body></html>