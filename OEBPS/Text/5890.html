<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-雜篇・讓王第二十八</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="讓王第二十八">讓王第二十八</span></span></h1>
<p class="jiazhu" id="p0"><a class="gg-link" href="#p0" onclick="return changeColor(this);"></a>讓王下四篇，古今學者多以爲僞作。</p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>堯以天下讓許由，許由不受。又讓於子州支父，<span class="jiazhu">李云：「支父，字也，即支伯也。」</span>子州支父曰：「以爲我天子，猶之可也。雖然，我適有幽憂之病，<span class="jiazhu">王云：「謂其病深固也。」</span>方且治之，未暇治天下也。」夫天下至重也，而不以害其生，又況他物乎！唯无以天下爲者，可以託天下也。</p>
<p class="em2 strong" id="p2"><a class="gg-link" href="#p2" onclick="return changeColor(this);"></a>舜讓天下於子州支伯，子州支伯曰：「予適有幽憂之病，方且治之，未暇治天下也。」故天下大器也，而不以易生，此有道者之所以異乎俗者也。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>舜以天下讓善卷，善卷曰：「余立於宇宙之中，冬日衣皮毛，夏日衣葛絺；春耕種，形足以勞動；秋收斂，身足以休息；日出而作，日入而息，逍遥於天地之間而心意自得。吾何以天下爲哉？悲夫！子之不知余也！」遂不受。於是去而入深山，莫知其處。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>舜以天下讓其友石户之農，石户之農曰：<span class="jiazhu">釋文：「石户，本亦作后。石户，地名。」成云：「户字亦有作后者。」</span>「捲捲乎后之爲人，葆力之士也。」<span class="jiazhu">釋文：「捲音權，郭音眷，用力貌。」案：「户」亦作「后」。此后乃自稱，言我捲捲勤苦，是葆力之士，未暇治天下也。</span>以舜之德爲未至也，於是夫負妻戴，攜子以入於海，終身不反也。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a>大王亶父居邠，狄人攻之。事之以皮帛而不受，事之以犬馬而不受，事之以珠玉而不受，狄人之所求者土地也。大王亶父曰：「與人之兄居而殺其弟，與人之父居而殺其子，吾不忍也。子皆勉居矣！爲吾臣與爲狄人臣，奚以異？且吾聞之，不以所用養害所養。<span class="jiazhu">成云：「用養，土地。所養，百姓。」</span>因杖筴而去之。民相連而從之，<span class="jiazhu">司馬云：「連，讀曰輦。」</span>遂成國於岐山之下。夫大王亶父可謂能尊生矣。<span class="jiazhu">以生命爲貴。</span>能尊生者，雖貴富不以養傷身，雖貧賤不以利累形。<span class="jiazhu">有養者不以嗜養傷身，無利者不以求財累形。</span>今世之人，居高官尊爵者，皆重失之，<span class="jiazhu">唯恐失之。</span>見利輕亡其身，豈不惑哉！</p>
<p class="em2 strong" id="p6"><a class="gg-link" href="#p6" onclick="return changeColor(this);"></a>越人三世弑其君，王子搜患之，逃乎丹穴。<span class="jiazhu">釋文：「李云：『搜，王子名。』淮南子作翳。爾雅云：『南戴日爲丹穴。』」成云：「丹穴，南山洞也。」俞云：「翳前無三世弑君事。史記越世家索隱以搜爲翳之子無顓。據竹書紀年，翳爲其子所弑，越人殺其子，立無余，又見弑而立無顓。是無顓以前三世皆不善終，則王子搜是無顓之異名無疑矣。淮南子蓋傳聞之誤，當據索隱訂正。」</span>而越國无君，求王子搜不得，從之丹穴。王子搜不肯出，越人薰之以艾，乘以王輿。王子搜援綏登車，仰天而呼曰：「君乎君乎！獨不可以舍我乎！」王子搜非惡爲君也，惡爲君之患也。若王子搜者，可謂不以國傷生矣，此固越人之所欲得爲君也。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>韓、魏相與争侵地。子華子見昭僖侯，昭僖侯有憂色。<span class="jiazhu">司馬云：「子華子，魏人。昭僖，韓侯。」俞云：「吕覽貴生篇引子華子曰：『全生爲上，虧生次之，死次之，迫生爲下。』又誣徒篇引子華子曰：『王者樂其所以王，亡者樂其所以亡。』高注並云：『子華子，古體道人。』知度、審爲兩篇注同。韓有昭侯，有僖王，無昭僖侯。」</span>子華子曰：「今使天下書銘於君之前，<span class="jiazhu">成云：「銘，書記也。」</span>書之言曰：『左手攫之則右手廢，<span class="jiazhu">釋文：「司馬云：『廢，病也。』一云：攫者，援書銘。廢者，斬右手。」</span>右手攫之則左手廢，然而攫之者必有天下。』君能攫之乎？」昭僖侯曰：「寡人不攫也。」子華子曰：「甚善！自是觀之，兩臂重於天下也，身亦重於兩臂。韓之輕於天下亦遠矣，今之所争者，其輕於韓又遠。君固愁身傷生以憂戚不得也！」<span class="jiazhu">憂其不得。</span>僖侯曰：「善哉！教寡人者眾矣，未嘗得聞此言也。」子華子可謂知輕重矣。<span class="jiazhu">「僖」上脱「昭」字。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>魯君聞顔闔得道之人也，使人以幣先焉。顔闔守陋閭，苴布之衣而自飯牛。<span class="jiazhu">李云：「苴，有子麻也。」</span>魯君之使者至，顔闔自對之。使者曰：「此顔闔之家與？」顔闔對曰：「此闔之家也。」使者致幣，顔闔曰：「恐聽者謬而遺使者罪，不若審之。」<span class="jiazhu">俞云：「聽下者字衍，吕覽貴生篇無。」</span>使者還，反審之，復來求之，則不得已。<span class="jiazhu">已避去。</span>故若顔闔者，真惡富貴也。故曰：道之真以治身，其緒餘以爲國家，其土苴以治天下。<span class="jiazhu">司馬云：「土苴，如糞草也。」</span>由此觀之，帝王之功，聖人之餘事也，非所以完身養生也。今世俗之君子，多爲身棄生以殉物，豈不悲哉！凡聖人之動作也，必察其所以之，與其所以爲。<span class="jiazhu">王云：「所以之者，謂德所加之方也。所爲者，謂所以待物也。」</span>今且有人於此，以隨侯之珠彈千仞之雀，世必笑之。是何也？則其所用者重而所要者輕也。夫生者，豈特隨侯之重哉！<span class="jiazhu">俞云：「貴生篇侯下有珠字，當據補。」</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>子列子窮，容貌有飢色。客有言之於鄭子陽者曰：「列禦寇，蓋有道之士也，居君之國而窮，君无乃爲不好士乎？」<span class="jiazhu">釋文：「子陽，鄭相。」</span>鄭子陽即令官遺之粟。<span class="jiazhu">成云：「主倉之官。」</span>子列子見使者，再拜而辭。使者去，子列子入，其妻望之而拊心曰：「妾聞爲有道者之妻子，皆得佚樂，今有飢色。君過而遺先生食，<span class="jiazhu">言相君過聽，有此嘉惠。</span>先生不受，豈不命邪！」子列子笑謂之曰：「君非自知我也。以人之言而遺我粟，至其罪我也，又且以人之言。此吾所以不受也。」其卒，民果作難而殺子陽。<span class="jiazhu">俞云：「子陽事見吕覽適威篇、淮南泛論訓。至史記鄭世家，則云『繻公二十五年，鄭繻公殺其相子陽，二十七年，子陽之黨共弑繻公駘』，又與諸書不同。」</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>楚昭王失國，屠羊說走而從於昭王。昭王反國，將賞從者，及屠羊說。屠羊說曰：「大王失國，說失屠羊；大王反國，說亦反屠羊。臣之爵䘵已復矣，又何賞之言？」<span class="jiaozhusup">校：「言」，集釋本作「有」。</span>王曰：「强之！」<span class="jiazhu">强令受賞。</span>屠羊說曰：「大王失國，非臣之罪，故不敢伏其誅；大王反國，非臣之功，故不敢當其賞。」王曰：「見之！」屠羊說曰：「楚國之法，必有重賞大功而後得見。今臣之知不足以存國，<span class="jiazhu">知音智。</span>而勇不足以死寇。吴軍入郢，說畏難而避寇，非故隨大王也。今大王欲廢法毁約而見說，<span class="jiazhu">約，與百姓共守法之約。</span>此非臣之所以聞於天下也。」王謂司馬子綦曰：「屠羊說居處卑賤而陳義甚高，子綦爲我延之以三旌之位。」<span class="jiazhu">釋文：「三旌，三公位也。司馬本作『三珪』，云：『謂諸侯之三卿皆執珪也。』」宣云：「車服各有旌别，故曰三旌。」俞云：「爲上綦字衍。」案：「綦」或當作「其」。</span>屠羊說曰：「夫三旌之位，吾知其貴於屠羊之肆也；萬鐘之䘵，吾知其富於屠羊之利也。然豈可以食爵䘵而使吾君有妄施之名乎！說不敢當，願復反吾屠羊之肆。」遂不受也。<span class="jiazhu">遂，竟也。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>原憲居魯，環堵之室，茨以生草，<span class="jiazhu">成云：「以草蓋屋，謂之茨。」</span>蓬户不完，<span class="jiazhu">釋文：「織蓬爲户。」</span>桑以爲樞而甕牖，<span class="jiazhu">司馬云：「屈桑條爲户樞，破甕爲牖。」</span>二室，<span class="jiazhu">司馬云：「夫妻各一室。」</span>褐以爲塞，<span class="jiazhu">司馬云：「以褐衣塞牖。」</span>上漏下溼，匡坐而弦。<span class="jiazhu">司馬云：「匡，正也。」釋文：「弦，謂弦歌。」</span>子貢乘大馬，中紺而表素，<span class="jiazhu">李云：「紺爲中衣，加素爲表。」</span>軒車不容巷，往見原憲。原憲華冠縰履，<span class="jiazhu">釋文：「以華木皮爲冠。」郭慶藩云：「上林賦『華楓枰櫨』，<span class="jiaozhusup">校：「枰櫨」原誤「秤櫃」，據漢書司馬相如傳及文選上林賦改。史記本傳作「華氾檘櫨」，字通用。</span>張揖曰：『華，皮可以爲索。』即樗也。說文：『樗，木也。以其皮裹松脂。讀若華。』李云：『縰履，謂履無跟也。』三蒼解詁蹝作躧，云：『躡也。』聲類或作屣。通俗文：『履不著跟曰屣。』」</span>杖藜而應門。子貢曰：「嘻！先生何病？」原憲應之曰：「憲聞之：『無財謂之貧，學而不能行謂之病。』今憲，貧也，非病也。」子貢逡巡而有愧色。原憲笑曰：「夫希世而行，<span class="jiazhu">司馬云：「希，望也。所行常顧世譽而動。」</span>比周而友，<span class="jiazhu">成云：「周旋親比，以結朋黨。」</span>學以爲人，教以爲己，<span class="jiazhu">釋文：「學當爲己，教當爲人，今不然也。」</span>仁義之慝，<span class="jiazhu">司馬云：「依託仁義爲奸惡。」</span>輿馬之飾，憲不忍爲也。」</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>曾子居衞，緼袍无表，顔色腫噲，<span class="jiazhu">司馬云：「腫噲，剥錯也。」郭慶藩云：「疑噲當爲癐，病甚也。」</span>手足胼胝。三日不舉火，十年不製衣，正冠而纓絶，捉衿而肘見，納履而踵決。曳縰而歌商頌，聲滿天地，若出金石。天子不得臣，諸侯不得友。故養志者忘形，<span class="jiazhu">成云：「賢人君子，不以形挫志。」</span>養形者忘利，<span class="jiazhu">成云：「攝衞之士，不以利傷生。」</span>致道者忘心矣。<span class="jiazhu">成云：「得道之人，忘心知之術。」</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>孔子謂顔囘曰：「囘來！家貧居卑，胡不仕乎？」顔囘對曰：「不願仕。囘有郭外之田五十畝，足以給飦粥；<span class="jiazhu">釋文：「飦，或作饘，廣雅云：『糜也。』」</span>郭内之田十畝，足以爲絲麻；鼓琴足以自娱；所學夫子之道者足以自樂也。囘不願仕。」孔子愀然變容曰：「善哉囘之意！丘聞之：『知足者不以利自累也，審自得者失之而不懼，<span class="jiazhu">之，即謂利。</span>行修於内者无位而不怍。』丘誦之久矣，今於囘而後見之，是丘之得也。」<span class="jiazhu">喜得此人也。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>中山公子牟謂瞻子曰：<span class="jiazhu">司馬云：「魏之公子，封中山，名牟。」釋文：「瞻子，賢人也。淮南作詹。」</span>「身在江海之上，心居乎魏闕之下，<span class="jiazhu">釋文：「魏，淮南作騩。司馬本同，云：『騩，讀曰魏。象魏觀闕，人君門也。』許慎云：『天子兩觀也。』」</span>奈何？」瞻子曰：「重生。重生則利輕。」<span class="jiazhu">宣云：「重生，猶尊生。」</span>中山公子牟曰：「雖知之，未能自勝也。」瞻子曰：「不能自勝則從，神无惡乎？<span class="jiazhu">釋文：「『不能自勝則從』絶句。一讀至神字絶句。」成云：「若不勝於情欲，則宜從順心神，亦不勞妄生嫌惡也。」俞云：「從字絶句，是也。吕覽審爲篇作『不能自勝則縱之』，文子下德篇、淮南道應篇並作『從之』，且疊『從之』二字，則『從神』之不當連讀明矣。」</span>不能自勝而强不從者，此之謂重傷。重傷之人，无壽類矣。」<span class="jiazhu">釋文：「重，直用反。」俞云：「重傷，猶再傷也。不能自勝，則已傷矣；又强制之而不使縱，是再傷也。吕覽高注：『重，讀「復重」之重。』是也。釋文非。」</span>魏牟，萬乘之公子也，其隱岩穴也，難爲於布衣之士，雖未至乎道，可謂有其意矣。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a>孔子窮於陳、蔡之間，七日不火食，藜羹不糝，<span class="jiazhu">成云：「藜菜之羹，不加米糝。」</span>顔色甚憊，而弦歌於室。顔囘擇菜，子路、子貢相與言曰：「夫子再逐於魯，削跡於衞，伐樹於宋，窮於商、周，圍於陳、蔡，殺夫子者无罪，藉夫子者无禁。<span class="jiazhu">釋文：「藉，陵藉也。」</span>弦歌鼓琴，未嘗絶音，君子之无恥也若此乎？」顔囘无以應，入告孔子。孔子推琴喟然而歎曰：「由與賜，細人也。召而來！吾語之。」子路、子貢入。子路曰：「如此者可謂窮矣。」孔子曰：「是何言也！君子通於道之謂通，窮於道之謂窮。今丘抱仁義之道，以遭亂世之患，其何窮之爲？<span class="jiazhu">郭慶藩云：「吕覽慎人篇爲作謂，是也。古爲、謂字通。」</span>故内省而不窮於道，臨難而不失其德，天寒既至，<span class="jiazhu">俞云：「吕覽慎人篇天作大。此誤。」</span>霜露既降，吾是以知松柏之茂也。陳、蔡之隘，<span class="jiazhu">釋文：「隘音厄。」</span>於丘其幸乎！」孔子削然反琴而弦歌，<span class="jiazhu">成云：「削然，取琴聲。」</span>子路扢然執干而舞。<span class="jiazhu">李云：「扢然，奮舞貌。」</span>子貢曰：「吾不知天之高也，地之下也。」古之得道者，窮亦樂，通亦樂。所樂非窮通也，道德於此，則窮通爲寒暑風雨之序矣。<span class="jiazhu">俞云：「德當作得。吕覽慎人篇作『道得於此，則窮達一也，爲寒暑風雨之序矣』。疑此文『窮通』下亦當有『一也』二字，而今奪之。」案：成云：「得道之人，處窮通而常樂。」是成所見本「德」作「得」，與吕覽同。</span>故許由娱於潁陽，而共伯得乎共首。<span class="jiazhu">司馬云：「共伯，名和，修其行，好賢人，諸侯皆以爲賢。周厲王之難，天子曠絶，諸侯皆請以爲天子，共伯不聽，（據路史，當補「弗獲免」三字。）即干王位。十四年，大旱屋焚，卜於太陽，兆曰：『厲王爲祟。』召公乃立宣王，共伯復歸於宗，逍遥得意共山之首。共丘山，今在河南共縣西。」</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>舜以天下讓其友北人无擇，北人无擇曰：「異哉！后之爲人也，居於𤱶畝之中，而遊堯之門。不若是而已，<span class="jiazhu">言不惟若此。</span>又欲以其辱行漫我。<span class="jiazhu">漫，汙也。</span>吾羞見之。」因自投清泠之淵。<span class="jiazhu">釋文：「山海經云：『在江南。』一云：在南陽郡西崿山下。」</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>湯將伐桀，因卞隨而謀，卞隨曰：「非吾事也。」湯曰：「孰可？」曰：「吾不知也。」湯又因瞀光而謀，瞀光曰：「非吾事也。」湯曰：「孰可？」曰：「吾不知也。」湯曰：「伊尹何如？」曰：「强力忍垢，吾不知其他也。」湯遂與伊尹謀伐桀，剋之，以讓卞隨。卞隨辭曰：「后之伐桀也謀乎我，必以我爲賊也；勝桀而讓我，必以我爲貪也。吾生乎亂世，而无道之人再來漫我以其辱行，吾不忍數聞也。」乃自投稠水而死。<span class="jiazhu">釋文：「司馬本稠作洞，云：『洞水，在潁川。』一云：在范陽郡界。」</span>湯又讓瞀光曰：「知者謀之，武者遂之，仁者居之，古之道也。吾子胡不立乎？」瞀光辭曰：「廢上，非義也；殺民，非仁也；人犯其難，我享其利，非廉也。吾聞之曰：『非其義者，不受其䘵；无道之世，不踐其土。』況尊我乎！吾不忍久見也。」乃負石而自沈於廬水。<span class="jiazhu">釋文：「司馬本作盧水，在遼東西界。一云：在北平郡界。」</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>昔周之興，有士二人處於孤竹，曰伯夷、叔齊。二人相謂曰：「吾聞西方有人，似有道者，試往觀焉。」至於岐陽，武王聞之，使叔旦往見之，與盟曰：「加富二等，<span class="jiazhu">成云：「加䘵二級。」</span>就官一列。」血牲而埋之。二人相視而笑曰：「嘻！異哉！此非吾所謂道也。昔者神農之有天下也，時祀盡敬而不祈喜；<span class="jiazhu">俞云：「喜當作禧。釋詁：『禧，福也。』不祈禧，<span class="jiaozhusup">校：「禧」原作「喜」，據集釋引俞樾說改。</span>不祈福也。吕覽誠廉篇作『時祀盡敬而不祈福』，與此字異義同。」</span>其於人也，忠信盡治而无求焉。樂與政爲政，樂與治爲治，不以人之壞自成也，不以人之卑自高也，不以遭時自利也。今周見殷之亂而遽爲政，上謀而下行貨，<span class="jiazhu">王念孫云：「下字誤加。上與尚同。吕覽誠廉篇正作『上謀而行貨』。」</span>阻兵而保威，割牲而盟以爲信，揚行以說眾，殺伐以要利，是推亂以易暴也。吾聞古之士遭治世不避其任，遇亂世不爲苟存。今天下闇，周德衰，其竝乎周以塗吾身也，<span class="jiazhu">其，猶與其。竝，依。塗，汙也。</span>不如避之以潔吾行。」二子北至於首陽之山，遂餓而死焉。若伯夷、叔齊者，其於富貴也，苟可得已，則必不賴。<span class="jiazhu">恃也。</span>高節戾行，獨樂其志，不事於世，此二士之節也。</p>
</div></body></html>