<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">雜篇・莊子集解-雜篇・外物第二十六</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="外物第二十六">外物第二十六</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>外物不可必，<span class="jiazhu">凡物之自外至者，其利害皆不可必。</span>故龍逢誅，比干戮，箕子狂，<span class="jiazhu">宣云：「善不可爲。」</span>惡來死，桀、紂亡。<span class="jiazhu">宣云：「惡不可爲。」</span>人主莫不欲其臣之忠，而忠未必信，故伍員流於江，<span class="jiazhu">成云：「忠諫夫差，夫差殺之，取馬皮作袋，爲鴟鳥之形，盛其尸，浮之江水。」</span>萇弘死於蜀，藏其血三年，化而爲碧。<span class="jiazhu">成云：「萇弘放歸蜀，自恨忠而遭譖，刳腸而死。蜀人感之，以匱盛其血，三年而化爲碧玉。」釋文：「見吕氏春秋。」</span>人親莫不欲其子之孝，而孝未必愛，故孝己憂而曾參悲。<span class="jiazhu">成云：「孝己，殷高宗之子，遭後母之難，憂苦而死。曾參至孝，父母憎之，常遭父母打，鄰乎死地，故悲泣也。」李云：「曾參至孝，爲父所憎，常見絶糧而後蘇。」</span></p>
<p class="em2 strong" id="p1"><a class="gg-link" href="#p1" onclick="return changeColor(this);"></a>木與木相摩則然，<span class="jiazhu">俞云：「淮南原道訓亦云：『兩木相摩而然。』但兩木相摩，未見其然。下句作『金與火』，疑此亦當作『木與火』。下文多言火，益知此文當爲『木與火』矣。蓋金木二物皆畏火，故舉以爲言，見火之爲害大也。」</span>金與火相守則流。陰陽錯行，則天地大絯，<span class="jiazhu">釋文：「音駭。」宣云：「駭，動也。」</span>於是乎有雷有霆，水中有火，乃焚大槐。<span class="jiazhu">司馬云：「水中有火，謂電也。焚，謂霹靂時燒大樹也。」</span>有甚憂兩陷而无所逃，<span class="jiazhu">人亦有甚憂者，利害是也。害固害，利亦害也，故常兩陷而無所逃。</span>螴蜳不得成，<span class="jiazhu">釋文：「螴蜳，郭音陳惇。」成云：「猶怵惕也。」案：言人視外物過重，雖怵惕恐懼，卒無所成。</span>心若縣於天地之間，<span class="jiazhu">釋文：「縣音玄。」言馳情外物，極乎宇宙。</span>慰睯沈屯，<span class="jiazhu">乍慰乍睯，乍沈乍屯。李云：「睯，悶也。」</span>利害相摩，生火甚多，<span class="jiazhu">與物之生火同。郭云：「内熱故也。」</span>眾人焚和。<span class="jiazhu">眾皆溺於利害，是自焚其心中太和之氣也。</span>月固不勝火，<span class="jiazhu">人心之清明，譬猶月也，豈能勝此火乎？</span>於是乎有僓然而道盡。<span class="jiazhu">釋文：「僓音頽。」宣云：「於是乎頽然隳壞，天理盡而生機熄矣。」</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>莊周家貧，故往貸粟於監河侯。<span class="jiazhu">釋文：「說苑作魏文侯。」</span>監河侯曰：「諾。我將得邑金，將貸子三百金，可乎？」<span class="jiazhu">成云：「待我歲終得百姓租賦封邑之物，乃貸子。銅鐵之類，皆名爲金，非黄金也。」</span>莊周忿然作色曰：「周昨來，有中道而呼者。周顧視車轍中，有鮒魚焉。周問之曰：『鮒魚來！子何爲者邪？』對曰：『我，東海之波臣也。君豈有斗升之水而活我哉？』周曰：『諾。我且南游吴、越之王，激西江之水而迎子，可乎？』<span class="jiazhu">成云：「西江，蜀江也。」</span>鮒魚忿然作色曰：『吾失我常與，我无所處。吾得斗升之水然活耳，君乃言此，曾不如早索我於枯魚之肆！』」</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>任公子<span class="jiazhu">李云：「任，國名。」</span>爲大鉤巨緇，<span class="jiazhu">司馬云：「大黑綸也。」</span>五十犗以爲餌，<span class="jiazhu">釋文：「犗，犍牛也。」</span>蹲乎會稽，投竿東海，旦旦而釣，期年不得魚。已而大魚食之，牽巨鉤錎没而下，<span class="jiazhu">釋文：「錎，字林云：『猶陷字。』」</span>騖揚而奮鬐，白波若山，海水震蕩，聲侔鬼神，憚赫千里。<span class="jiazhu">郭慶藩云：「憚者，盛威之名。賈子解縣篇『陛下威憚大信』，（同伸。）與此同。」案：赫亦怒也，皆以魚言。</span>任公子得若魚，<span class="jiazhu">若，是也。</span>離而腊之，自制河以東，蒼梧以北，<span class="jiazhu">制同淛，浙江也。古「折」「制」字通。司馬云：「今在會稽錢塘。」蒼梧，山名，在嶺南。</span>莫不厭若魚者。<span class="jiazhu">厭，飽食。</span>已而後世輇才諷說之徒，皆驚而相告也。<span class="jiazhu">釋文：「李云：『輇，量人也。』本或作軨。軨，小也。本又或作輕。」</span>夫揭竿累，<span class="jiazhu">司馬云：「累，綸也。」</span>趣灌瀆，守鯢鮒，<span class="jiazhu">李云：「皆小魚。」</span>其於得大魚難矣；飾小說以干縣令，其於大達亦遠矣。<span class="jiazhu">成云：「干，求也。縣，高也。令，謂令問。」宣云：「縣令，猶賞格也。」</span>是以未嘗聞任氏之風俗，其不可與經於世亦遠矣。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>儒以詩禮發塚。<span class="jiazhu">求詩禮，發古塚。</span>大儒臚傳曰：<span class="jiazhu">釋文：「上傳語告下曰臚。」</span>「東方作矣，<span class="jiazhu">司馬云：「謂日出。」</span>事之何若？」小儒曰：「未解裙襦，口中有珠。詩固有之曰：『青青之麥，生於陵陂。生不布施，死何含珠爲？』<span class="jiazhu">司馬云：「此逸詩，刺死人也。」</span>接其鬢，<span class="jiazhu">成云：「接，撮也。」</span>擪其顪，<span class="jiazhu">釋文：「字林云：『擪，一指按也。』顪，許穢反，司馬云：『頤下毛。』」</span>儒以金椎控其頤，徐别其頰，无傷口中珠！」<span class="jiazhu">成云：「田恒資仁義以竊齊，儒生誦詩禮以發塚，由是觀之，聖跡不足賴。」蘇輿云：「苟無詩禮，何至啟奸！此莊子一偏之論，猶謂堯、舜以仁義教民，其流至於人與人相食，而田恒又因之以盜齊耳。」</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>老萊子之弟子出薪，遇仲尼，反以告曰：「有人於彼，修上而趨下，<span class="jiazhu">郭云：「長上而促下。」</span>末僂而後耳，<span class="jiazhu">成云：「肩背傴僂。」司馬云：「耳卻後。」</span>視若營四海，<span class="jiazhu">成云：「瞻視高遠，似營天下。」</span>不知其誰氏之子。」老萊子曰：「是丘也，召而來！」仲尼至。曰：「丘！去汝躬矜與汝容知，<span class="jiazhu">宣云：「躬矜，矜持之行。容知，智慧之貌。」</span>斯爲君子矣。」仲尼揖而退，蹙然改容而問曰：「業可得進乎？」老萊子曰：「夫不忍一世之傷，而驁萬世之患，<span class="jiazhu">釋文：「驁，本亦作敖，同。」案：言孔子不忍一世之傷，而傲然貽萬世之患。</span>抑固窶邪？<span class="jiazhu">抑子胸中固素無蓄備而爲窶人邪？</span>亡其略弗及邪？<span class="jiazhu">郭慶藩云：「亡讀如無。亡其，轉語也。史記范睢蔡澤傳：『亡其言臣者賤不可用乎？』吕覽愛類篇：『亡其不得宋且不義猶攻之乎？』韓策：『又亡其行子之術而廢子之謁乎？』是凡言亡其，皆轉語詞也。」案：古言「亡其」，若今之言「無亦」。言無亦子智略弗及此邪？</span>惠以歡爲驁，終身之醜，中民之行進焉耳，<span class="jiazhu">夫以施仁惠爲事者，博眾人之歡欣，長一己之驕傲，此之謂以歡爲驁，乃終身之醜，意惟庸人之行或及此焉耳。宣云：「中民，庸人也。」蘇輿云：「中民，亦見徐无鬼篇。」</span>相引以名，相結以隱。<span class="jiazhu">俞云：「隱，訓爲私。吕覽圜道篇高注：『隱，私也。』文選赭白馬賦『恩隱同渥』，李善引國語注曰：『隱，私也。』相結以隱，謂相結以私恩。」</span>與其譽堯而非桀，不如兩忘而閉其所譽。<span class="jiazhu">善惡兩忘，閉塞之使無可譽，則所非者亦止。語又見齊物論篇，下四字作「廢其道」。</span>反无非傷也，動无非邪也。<span class="jiazhu">成云：「反於物性，無不傷損，擾動心靈，皆非正法。」</span>聖人躊躇以興事，以每成功。<span class="jiazhu">成云：「躊躇，從容也。聖人無心，應機而動，興起事業，恒自從容，不逆物情，故其功每就。」蘇輿云：「每與敏同。言興事不迫而成功自速。」</span>奈何哉其載焉終矜爾！」<span class="jiazhu">奈何哉子載此仁義之跡，終於自矜爾乎！</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>宋元君夜半而夢人被髮闚阿門，<span class="jiazhu">釋文：「李云：『元公也。』案：宋元公名佐，平公之子。阿門，司馬云：『阿，屋曲簷也。』」</span>曰：「予自宰路之淵，<span class="jiazhu">李云：「淵，名龜所居。」</span>予爲清江使河伯之所，漁者余且得予。」<span class="jiazhu">俞云：「史記龜筴傳作豫且。」</span>元君覺，使人占之，曰：「此神龜也。」君曰：「漁者有余且乎？」左右曰：「有。」君曰：「令余且會朝。」明日，余且朝。君曰：「漁何得？」對曰：「且之網，得白龜焉，其圓五尺。」君曰：「獻若之龜。」龜至，君再欲殺之，再欲活之，心疑，卜之，曰：「殺龜以卜，吉。」<span class="jiazhu">卜詞。</span>乃刳龜，七十二鑽而无遺筴。<span class="jiazhu">每占必鑽龜，凡七十二次皆驗。</span>仲尼曰：「神龜能見夢於元君而不能避余且之網；知能七十二鑽而无遺筴，<span class="jiazhu">知同智，下同。</span>不能避刳腸之患。如是，則知有所困，神有所不及也。雖有至知，萬人謀之。<span class="jiazhu">蘇輿云：「言一物之智，不敵萬人之謀，山木篇『賢則謀，不肖則欺』，言賢則爲人所謀，與此謀義同。」</span>魚不畏網而畏鵜鶘。<span class="jiazhu">姚云：「網之害大於鵜鶘，人之用小智者，猶魚之不知畏網也。」</span>去小知而大知明，<span class="jiazhu">郭云：「小知自私，大知任物。」</span>去善而自善矣。」<span class="jiazhu">成云：「遣矜尚之小心，合自然之大善。」</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>嬰兒生无石師而能言，與能言者處也。<span class="jiazhu">釋文：「石，本又作碩。」案：「石」「碩」古字通用。宣云：「無知者有自然之能也。」</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>惠子謂莊子曰：「子言无用。」莊子曰：「知无用而始可與言用矣。夫地非不廣且大也，人之所用容足耳。然則廁足而墊之，致黄泉，人尚有用乎？」<span class="jiazhu">釋文：「廁音側。墊，下也，掘也。致，至也，本亦作至。」案：言地廣大無用者多，然使側足之外，掘之至於黄泉，則有用者尚有用乎？</span>惠子曰：「无用。」莊子曰：「然則无用之爲用也亦明矣。」</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>莊子曰：「人有能遊，且得不遊乎？<span class="jiazhu">人有能自適者，何所不自適乎？</span>人而不能遊，且得遊乎？<span class="jiazhu">人而不能自適，何所得自適乎？</span>夫流遁之志，決絶之行，<span class="jiazhu">浮游隱遁，決絶棄世。</span>噫！其非至知厚德之任與！<span class="jiazhu">真智大德之所任，殆不如此。</span>覆墜而不反，火馳而不顧，<span class="jiazhu">火馳，猶後世言火速、火急也。雖遇覆墜，猶疾馳而不返顧，此果於用世者。蘇輿云：「火馳，亦見天地篇。」</span>雖相與爲君臣，時也，<span class="jiazhu">時之適然。</span>易世而无以相賤。<span class="jiazhu">世代變易，二者相等。</span>故曰：至人不留行焉。<span class="jiazhu">至人於此，絶無流滯。</span>夫尊古而卑今，學者之流也。且以豨韋氏之流觀今之世，夫孰能不波？<span class="jiazhu">且以淳古之風，視今之世，夫孰能不動於中！波，動也。</span>唯至人乃能游於世而不僻，<span class="jiazhu">與世同遊而不僻處，與流<span class="jiaozhusup">校：「流」原作「游」，據正文改。</span>遁、決絶者異。</span>順人而不失己。<span class="jiazhu">與覆墜、火馳者異。</span>彼教不學，承意不彼。<span class="jiazhu">彼尊古卑今之教，我固不必學之，亦承其意而不必與彼分别也。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>目徹爲明，耳徹爲聰，鼻徹爲顫，<span class="jiazhu">成云：「顫，辛臭之事也。」</span>口徹爲甘，心徹爲知，知徹爲德。<span class="jiazhu">下知音智。徹，通也。</span>凡道不欲壅，壅則哽，哽而不止則跈，<span class="jiazhu">道乃人所共由，不欲壅滯，壅滯則必至哽塞，哽塞而不止，則妄行而相騰踐矣。郭云：「跈，騰踐也。」</span>跈則眾害生。<span class="jiazhu">郭云：「生，起也。」</span>物之有知者恃息，<span class="jiazhu">宣云：「息所以通一身之氣。」</span>其不殷，非天之罪。<span class="jiazhu">殷，正也。其或不正，非天之過，天之賦性無不中和也。</span>天之穿之，日夜无降，<span class="jiazhu">成云：「降，止也。自然之理，穿通萬物，自晝及夜，未嘗止息。」</span>人則顧塞其竇。<span class="jiazhu">成云：「竇，孔也。流俗之人，反於天理，雍塞根竅，滯溺不通。」</span>胞有重閬，<span class="jiazhu">釋文：「胞，腹中胎。」郭云：「閬，空曠也。」成云：「人腹内空虛，故容藏胃；藏胃空虛，故通氣液。」</span>心有天遊。<span class="jiazhu">宣云：「心必有閒處以適天機。」</span>室无空虛，則婦姑勃谿；<span class="jiazhu">司馬云：「勃谿，反戾也。」宣云：「勃谿，逼塞相乘也。謂室無餘地，則尊卑逼塞，相乘踐也。」</span>心无天遊，則六鑿相攘。<span class="jiazhu">宣云：「六鑿，六根之鑿性者也。無閒適處，則六根用事而奪性。」</span>大林丘山之善於人也，亦神者不勝。<span class="jiazhu">宣云：「夫心有天遊，則方寸之内，逍遥無際，何假清曠之處而後適哉！今人見大林丘山之曠，而喜以爲善者，亦由平日胸次逼狹，神明不勝故也。」</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>德溢乎名，名溢乎暴，<span class="jiazhu">郭嵩燾云：「德所以洋溢，名爲之也；名所以洋溢，表暴以成之也。荀子富國篇：『聲名足以暴炙之。』」</span>謀稽乎誸，<span class="jiazhu">郭云：「誸，急也。急而後考其謀。」</span>知出乎争，<span class="jiazhu">宣云：「争而後騁智。」</span>柴生乎守，<span class="jiazhu">柴，猶獨也。有守而後獨立不懼。達生篇云：「柴立其中央。」</span>官事果乎眾宜。<span class="jiazhu">官之設事，必眾皆宜之，而後果行。</span>春雨日時，草木怒生，<span class="jiazhu">「日」疑「曰」之誤。</span>銚耨於是乎始修，<span class="jiazhu">成云：「銚，耜之類也。耨，鋤也。」</span>草木之到植者過半，而不知其然。<span class="jiazhu">釋文：「植，立也。司馬云：『鋤拔反之更生曰到植。』」盧云：「到，古倒字。」成云：「鋤罷到生，時節使然。故制法立教，必須順時。」</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>静然可以補病，<span class="jiazhu">宣云：「静則神氣來復，故可以補病。」</span>眥𡟬可以休老，<span class="jiazhu">釋文：「𡟬，本亦作搣。」郭嵩燾云：「廣韻『搣，案也，摩也。』謂以兩手按摩目眥。」宣云：「此蓋養生之術，可以沐浴老容。」</span>寧可以止遽。<span class="jiazhu">宣云：「寧定則心閒泰，可以止迫遽也。」</span>雖然，若是，勞者之務也，<span class="jiazhu">宣云：「姑教勞者以自息之方耳。」</span>非佚者之所未嘗過而問焉。<span class="jiazhu">宣云：「未能佚者不事此。」案：「非」字當衍。</span>聖人之所以駴天下，神人未嘗過而問焉；<span class="jiazhu">聖人，如黄帝、堯、舜。神人，如廣成、大隗。</span>賢人所以駴世，聖人未嘗過而問焉；<span class="jiazhu">務光、申徒狄之輩，蓋賢人也。</span>君子所以駴國，賢人未嘗過而問焉；<span class="jiazhu">君子駴國，蓋田恒之徒。</span>小人所以合時，君子未嘗過而問焉。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a>演門有親死者，<span class="jiazhu">釋文：「演門，宋城門名。」</span>以善毁，<span class="jiazhu">毁、瘠。</span>爵爲官師，<span class="jiazhu">宋君旌其孝行。</span>其党人毁而死者半。<span class="jiazhu">郭云：「慕賞而孝，去真遠矣，斯尚賢之過也。」黨，鄉黨。</span>堯與許由天下，許由逃之；湯與務光天下，務光怒之。紀他聞之，帥弟子而踆於窾水，諸侯弔之三年，申徒狄因以踣河。<span class="jiazhu">釋文：「踆，字林云：『古蹲字。』司馬云：『窾，水名。』」成云：「他恐及己，與弟子蹲踞水旁。諸侯聞之，重其廉素，時往弔慰，恐其沈没。狄聞斯事，慕其高名，遂赴河自溺而死。」</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>荃者所以在魚，得魚而忘荃；<span class="jiazhu">釋文：「荃，崔音孫，香草也，可以餌魚。或云：積柴水中，使魚依而食焉。一云：魚笱也。」盧云：「如或所云，是潛也。見詩周頌。」案：成本作「筌」。在者，生致之。</span>蹄者所以在兔，得兔而忘蹄；<span class="jiazhu">釋文：「蹄，兔罥也。係其腳，故曰蹄。」</span>言者所以在意，得意而忘言。吾安得忘言之人而與之言哉？」</p>
</div></body></html>