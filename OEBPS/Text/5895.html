<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-雜篇・莊子集解-雜篇・天下第三十三</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="天下第三十三">天下第三十三</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>天下之治方術者多矣，<span class="jiazhu">成云：「方，道也。」</span>皆以其有爲不可加矣。<span class="jiazhu">宣云：「其有，謂所學。」</span>古之所謂道術者，果惡乎在？曰：「无乎不在。」曰：「神何由降？明何由出？」<span class="jiazhu">既無不在，則神聖明王何由降出，獨與眾異？宣云：「又設問也。」</span>「聖有所生，王有所成，皆原於一。」<span class="jiazhu">下文所云「内聖外王之道」。宣云：「又答。」</span>不離於宗，謂之天人。<span class="jiazhu">不離，若孔子言顔氏不違宗主也。謂自然。</span>不離於精，謂之神人。<span class="jiazhu">成云：「淳粹不雜，謂之神妙。」</span>不離於真，謂之至人。<span class="jiazhu">成云：「凝然不假，謂之至極。」</span>以天爲宗，以德爲本，以道爲門，兆於變化，<span class="jiazhu">變化不測，隨物見端。</span>謂之聖人。<span class="jiazhu">成云：「以上四人，止是一耳，隨其功用，故有四名。」</span>以仁爲恩，以義爲理，以禮爲行，以樂爲和，薰然慈仁，謂之君子。<span class="jiazhu">宣云：「君子是道之緒餘。」</span>以法爲分，以名爲表，<span class="jiazhu">宣云：「以法度爲分别，以名號爲表率。」</span>以參爲驗，<span class="jiazhu">釋文：「參，本又作操。」宣云：「以所操文書爲徵驗。」</span>以稽爲決，<span class="jiazhu">宣云：「以稽考所操而決事。」</span>其數一二三四是也。<span class="jiazhu">宣云：「分明不爽如是。」</span>百官以此相齒，<span class="jiazhu">宣云：「此又一等人。相齒，謂以此爲序也。官職是名法之跡。」</span>以事爲常，<span class="jiazhu">事，謂日用。</span>以衣食爲主，蕃息畜藏，老弱孤寡爲意，皆有以養，<span class="jiazhu">蕃息，謂物産；畜藏，謂貨財。兼養及無告之人。</span>民之理也。<span class="jiazhu">宣云：「又一等人。」</span>古之人其備乎！配神明，醇天地，育萬物，和天下，澤及百姓，明於本數，係於末度，<span class="jiazhu">郭云：「本數明，故末不離。」</span>六通四辟，<span class="jiazhu">釋文：「本又作闢。」</span>小大精粗，其運无乎不在。其明而在數度者，舊法世傳之史尚多有之。<span class="jiazhu">宣云：「言史所由傳。」</span>其在於詩、書、禮、樂者，鄒、魯之士、搢紳先生多能明之。<span class="jiazhu">士，儒者。搢紳先生，服官者。成云：「搢，笏也，亦插也。紳，大帶。」宣云：「六經所由傳。」</span>詩以道志，書以道事，禮以道行，樂以道和，易以道陰陽，春秋以道名分。<span class="jiazhu">釋文：「道音導。」</span>其數散於天下而設於中國者，<span class="jiazhu">設，施也。</span>百家之學時或稱而道之。<span class="jiazhu">宣云：「百家所由傳。」</span>天下大亂，賢聖不明，<span class="jiazhu">成云：「韜光晦跡。」</span>道德不一，<span class="jiazhu">成云：「法教多端。」</span>天下多得一察焉以自好。<span class="jiazhu">一察，猶言一隙之明。</span>譬如耳目鼻口，皆有所明，不能相通。猶百家眾技也，皆有所長，時有所用。雖然，不該不徧，一曲之士也。判天地之美，析萬物之理，<span class="jiazhu">郭云：「各用具一曲，故析判。」</span>察古人之全，寡能備於天地之美，稱神明之容。<span class="jiazhu">釋文：「稱，尺證反。」成云：「觀察古昔全德之人，猶鮮能備兩儀之亭毒，稱神明之容貌，況一曲者乎！」</span>是故内聖外王之道，闇而不明，鬱而不發，天下之人各爲其所欲焉以自爲方。<span class="jiazhu">道術。</span>悲夫！百家往而不反，必不合矣。後世之學者，不幸不見天地之純，古人之大體，道術將爲天下裂。不侈於後世，不靡於萬物，不暉於數度，<span class="jiazhu">宣云：「不示奢侈，不事靡費，不務光華。」</span>以繩墨自矯，<span class="jiazhu">成云：「矯，厲也。用仁義爲繩墨，以厲其志行。」</span>而備世之急，<span class="jiazhu">郭云：「勤而儉則財有餘，故急有備。」</span>古之道術有在於是者。墨翟、禽滑厘聞其風而說之。<span class="jiazhu">釋文：「墨翟，宋大夫，尚儉素。禽滑厘，翟弟子，不順五帝、三王之樂，嫌其奢。」</span>爲之大過，己之大循。<span class="jiazhu">循，順也。其爲之大過，特己之大順而已，不堪教世也。</span>作爲非樂，命之曰節用，生不歌，死无服。<span class="jiazhu">成云：「非樂、節用，墨子書二篇名。生不歌，故非樂；死無服，故節用。謂無衣衾棺槨等資葬之服。」</span>墨子汎愛兼利而非鬭，<span class="jiazhu">釋文：「化同己儉爲汎愛兼利。」郭云：「令百姓皆勤儉各有餘，故以鬭爲非。」</span>其道不怒；<span class="jiazhu">成云：「克己，故不怨怒於物。」</span>又好學而博，不異，<span class="jiazhu">郭云：「既自以爲是，則欲令萬物皆同乎己。」</span>不與先王同，<span class="jiazhu">不以先王爲然。</span>毁古之禮樂。<span class="jiazhu">郭云：「嫌其侈靡。」</span>黄帝有咸池，堯有大章，舜有大韶，禹有大夏，湯有大濩，文王有辟雍之樂，武王、周公作武。古之喪禮，貴賤有儀，上下有等，天子棺槨七重，諸侯五重，大夫三重，士再重。今墨子獨生不歌，死不服，桐棺三寸而无槨，以爲法式。以此教人，恐不愛人；以此自行，固不愛己。<span class="jiazhu">宣云：「既拂人之性，亦自處於薄。」</span>未敗墨子道，<span class="jiazhu">今墨之道尚未敗也。</span>雖然，歌而非歌，哭而非哭，樂而非樂，是果類乎？<span class="jiazhu">是果與人情類乎？</span>其生也勤，其死也薄，其道大觳，<span class="jiazhu">郭嵩燾云：「釋詁：『觳，盡也。』管子地員篇：『又次曰五觳。』觳者，薄也。」</span>使人憂，使人悲，其行難爲也，恐其不可以爲聖人之道，反天下之心，天下不堪。墨子雖能獨任，<span class="jiazhu">自爲之。</span>奈天下何！離於天下，其去王也遠矣。<span class="jiazhu">宣云：「非王者之道。」</span>墨子稱道曰：<span class="jiazhu">稱其道之所由。</span>「昔者禹之湮洪水，決江河而通四夷九州也，名山三百，<span class="jiazhu">俞云：「山當作川，字之誤也。此文專以川言，不當言支川而不及名川。吕覽始覽篇、淮南地形訓並曰『名川六百』。」</span>支川三千，小者无數。禹親自操稾耜而九雜天下之川，<span class="jiazhu">釋文：「稾，舊古考反。崔、郭音託，則應作橐。司馬云：『盛土器也。』耜音似，三蒼云：『耒頭鐵也。』崔云：『棰也。』司馬云：『盛水器也。』九，本亦作鳩，聚也。」郭嵩燾云：「雜匯諸川之水，使同歸於大川，故曰九雜。」</span>腓无胈，脛无毛，沐甚雨，櫛疾風，置萬國。<span class="jiazhu">奠定萬國。</span>禹，大聖也，而形勞天下也如此。」使後世之墨者多以裘褐爲衣，以跂蹻爲服，<span class="jiazhu">成云：「後世墨者，翟之弟子。裘褐，粗衣。木曰跂，草曰蹻。」</span>日夜不休，以自苦爲極，曰：「不能如此，非禹之道也，不足謂墨。」<span class="jiazhu">墨戒其徒如此。</span>相里勤之弟子五侯之徒，南方之墨者<span class="jiazhu">成云：「姓相里，名勤，南方之墨師。五侯，並學墨人。」韓非顯學篇：「有相里氏之墨，有相夫氏之墨，有鄉陵氏之墨。」</span>苦獲、已齒、鄧陵子之屬，俱誦墨經，<span class="jiazhu">李云：「苦獲、已齒，二人姓字也。」案：鄧陵疑即鄉陵，形近致譌。</span>而倍譎不同，相謂别墨，<span class="jiazhu">倍譎，倍異詭譎也。自謂墨之别派。</span>以堅白、同異之辯相訾，<span class="jiazhu">宣云：「非彼說。」</span>以觭偶不仵之辭相應，<span class="jiazhu">宣云：「是一說。」觭同奇。釋文：「仵，同也。」案：奇偶本不同，强以相應，則無不可同。</span>以巨子爲聖人，<span class="jiazhu">宣云：「巨子，墨之高弟。」釋文：「若儒家之碩儒。」</span>皆願爲之尸，<span class="jiazhu">成云：「以爲師主。」</span>冀得爲其後世，<span class="jiazhu">宣云：「思繼其統。」</span>至今不決。<span class="jiazhu">宣云：「其教不絶。」</span>墨翟、禽滑厘之意則是，其行則非也。<span class="jiazhu">成云：「意在救世，所以是也；爲之太過，所以非也。」</span>將使後世之墨者必自苦以腓无胈、脛无毛，相進而已矣。<span class="jiazhu">相進，猶相競。</span>亂之上也，治之下也。<span class="jiazhu">宣云：「亂天下之罪多，教天下之功少。」</span>雖然，墨子真天下之好也，<span class="jiazhu">真天下能好人者也。俞云：「即孟子『墨子兼愛』意。」</span>將求之不得也，<span class="jiazhu">將求救天下之術而不得邪！古「邪」「也」字通用。俞云：「即『心誠求之』意。」</span>雖枯槁不舍也。<span class="jiazhu">雖枯槁其身，不忍舍去也。俞云：「即孟子『摩頂放踵爲之』意。」</span>才士也夫！<span class="jiazhu">可謂竭才之士也夫！</span></p>
<p class="em2 strong" id="p1"><a class="gg-link" href="#p1" onclick="return changeColor(this);"></a>不累於俗，<span class="jiazhu">不爲物累。</span>不飾於物，<span class="jiazhu">不自矯飾。</span>不苟於人，<span class="jiazhu">無所苟且。</span>不忮於眾，<span class="jiazhu">無所忌害。</span>願天下之安寧以活民命，<span class="jiazhu">以天下生民爲重。</span>人我之養畢足而止，<span class="jiazhu">不必求有餘也。</span>以此白心，<span class="jiazhu">宣云：「暴白其志之無他。」</span>古之道術有在於是者。宋鈃、尹文聞其風而悅之。<span class="jiazhu">成云：「宋、尹，並齊宣王時人，同遊稷下。（案：二見漢書藝文志名家。）宋著書一篇，尹著書二篇，咸師於黔而爲之名也。性與教合，故聞風悅愛。」</span>作爲華山之冠以自表，<span class="jiazhu">郭云：「華山上下均平。」</span>接萬物以别宥爲始。<span class="jiazhu">釋文：「始，首也。崔云：『别善惡，宥不及。』」</span>語心之容，命之曰心之行，<span class="jiazhu">成云：「命，名也。發語吐詞，每令心容萬物，即名此容受而爲心行。」案：言我心如此，推心而行亦如此。</span>以聏合驩，<span class="jiazhu">釋文：「聏，崔音而，郭音餌。司馬云：『色厚貌。』崔、郭、王云：『和也。』聏和萬物，物合則歡矣。」</span>以調海内，<span class="jiazhu">强以其道調之。</span>請欲置之以爲主。<span class="jiazhu">請欲時君皆置此心以爲主。</span>見侮不辱，<span class="jiazhu">不自謂辱。</span>救民之鬭；禁攻寢兵，救世之戰。<span class="jiazhu">寢，息也。</span>以此周行天下，上說下教，雖天下不取，<span class="jiazhu">不取其說。</span>强聒而不舍者也。故曰：「上下見厭而强見也。」<span class="jiazhu">上，時君；下，謀臣。</span>雖然，其爲人太多，其自爲太少，曰：<span class="jiazhu">其言若此。</span>「請欲固置五升之飯足矣，先生恐不得飽，弟子雖飢，不忘天下。」<span class="jiazhu">成云：「宋、尹稱黔首爲先生，自謂爲弟子，先物後己故也。」案：宋、尹見爲置餐者，言請欲先生惟置五升之飯足矣。</span>日夜不休，曰：「我必得活哉！」圖傲乎救世之士哉！<span class="jiazhu">宣云：「又言『我必得以自活哉』！圖活民命，傲救世之士耳。」</span>曰：「君子不爲苛察，不以身假物。」以爲无益於天下者，明之不如已也。<span class="jiazhu">又言『君子不宜苛察，故侮厭弗顧，不假外物以爲身』，故飢飽弗計，人皆自炫其明。然計較太多，雖有益於世而莫之爲，故宋、尹以爲彼之無益於天下者，明之不如已也。</span>以禁攻寢兵爲外，<span class="jiazhu">宣云：「外以此救世。」</span>以情欲寡淺爲内，<span class="jiazhu">宣云：「内以此克己。」</span>其小大精粗，其行適至是而止。<span class="jiazhu">其行止於是，則其道術之大小精粗亦不過如是。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>公而不當，<span class="jiazhu">崔本作「黨」，云：「至公無黨也。」盧云：「作『不黨』是。」</span>易而无私，<span class="jiazhu">成云：「平易。」</span>決然无主，<span class="jiazhu">宣云：「決去係累，而無偏主。」</span>趣物而不兩，<span class="jiazhu">宣云：「隨物而趨，不生兩意。」</span>不顧於慮，不謀於知，<span class="jiazhu">無旁顧，無巧謀。</span>於物无擇，與之俱往，古之道術有在於是者。彭蒙、田駢、慎到聞其風而說之。<span class="jiazhu">成云：「並齊之隱士，俱游稷下，各著書數篇。」俞云：「據下文，彭蒙當是田駢之師。意林引尹文子有彭蒙曰：『雉兔在野，眾皆逐之，分未定也；雞豕滿市，莫有志者，分定故也。』」</span>齊萬物以爲首，<span class="jiazhu">宣云：「以此爲第一事。」</span>曰：「天能覆之而不能載之，地能載之而不能覆之，大道能包之而不能辯之。」知萬物皆有所可，有所不可，故曰：「選則不徧，<span class="jiazhu">必有未應選。</span>教則不至，<span class="jiazhu">必有未受教。</span>道則无遺者矣。」<span class="jiazhu">唯道兼包之，所謂齊也。</span>是故慎到，<span class="jiazhu">俞云：「史記孟荀列傳：『慎到，趙人，著十二論。』漢書藝文志法家有『慎子四十二篇。名到，先申、韓，申、韓稱之。』」</span>棄知去己，<span class="jiazhu">成云：「息慮棄知，忘身去己。」</span>而緣不得已，泠汰於物以爲道理，<span class="jiazhu">釋文：「泠汰，猶沙汰也。泠音零。」案：言到雖棄知去己，而因必不得已，始沙汰人物一番，守此以爲道理。</span>曰：「知不知，將薄知而後鄰傷之者也。」<span class="jiazhu">其言曰：「凡知人之道，當如不知，將薄有所知，而已近於傷之者也。」此到之棄知。成云：「鄰，近也。」</span>謑髁无任而笑天下之尚賢也，<span class="jiazhu">釋文：「謑髁，訛倪不正貌。」案：其用人雖謑髁不正，無可任使，而以天下尚賢爲笑。</span>縱脱无行而非天下之大聖，<span class="jiazhu">其在己縱恣脱略，無行可稱，而以天下大聖爲非，卑之無高論也。</span>椎拍輐斷，與物宛轉，<span class="jiazhu">郭云：「猶有椎拍，故未泯合。」釋文：「輐，圓也。」案：郭釋椎拍，謂如椎之拍。凡物稍未合，以椎重拍之，無不合矣。是椎拍之義，言强不合者使合也。輐斷，謂雖斷而甚圓，不見決裂之跡，皆與物宛轉之意也。此到之去己。</span>舍是與非，苟可以免，<span class="jiazhu">宣云：「不執是非，庶無累也。」</span>不師知慮，不知前後，<span class="jiazhu">釋文：「上知音智。」案：不師人之智慮，不問事之前後。</span>魏然而已矣。<span class="jiazhu">大公平易，故能巍然。</span>推而後行，曳而後往，若飄風之還，<span class="jiazhu">宣云：「回還無方。」</span>若羽之旋，<span class="jiazhu">宣云：「羽自空而下，旋轉不定。」</span>若磨石之隧，<span class="jiazhu">磨文石作隧道，喻其光滑。</span>全而无非，<span class="jiazhu">故能自全而不見非責。</span>動静无過，未嘗有罪。<span class="jiazhu">静無過，動亦無過，罪何由至！</span>是何故？<span class="jiazhu">假設疑問，言何故能如此？</span>夫无知之物，无建己之患，无用知之累，動静不離於理，是以終身无譽。<span class="jiazhu">無知之物，木石是也。言譬彼無知之物，不建己以爲標準，故不來指目之患；不用智以相推測，故不受嫉忌之累。移之則動，置之則静，恒不離於物理，明白易見，是以終其身無譽之者，無譽則亦无咎矣。</span>故曰：「至於若无知之物而已，<span class="jiazhu">到之言推極於此。</span>无用賢聖，夫塊不失道。」<span class="jiazhu">何用賢聖爲哉！彼土塊亦不失爲道也。</span>豪桀相與笑之曰：「慎到之道，非生人之行而至死人之理，適得怪焉。」<span class="jiazhu">其能事之豪桀，則相與笑之曰：「慎子之道，非是生人之行，而至於有死人之理，適足得世之怪詫焉而已。」</span>田駢亦然，<span class="jiazhu">其言相同，舉到以包駢。</span>學於彭蒙，得不教焉。<span class="jiazhu">不教之教，觀其所行，學焉而心自得也。舉蒙之弟與師，而蒙可知。</span>彭蒙之師曰：「古之道人，至於莫之是、莫之非而已矣。<span class="jiazhu">與慎到言「至於若無知之物」無異。</span>其風窢然，惡可而言？」<span class="jiazhu">向、郭云：「窢，逆風聲。」言古道人之風教，窢然迅過，惡可言傳？</span>常反人，不見觀，<span class="jiazhu">常反人之意議，不見爲人所觀美。下文云：「以反人爲實。」</span>而不免於魭斷。<span class="jiazhu">即不得已而用斷決，亦惟與物宛轉，不免於慎到之輐斷。輐、魭音義同也。</span>其所謂道非道，而所言之韙不免於非。<span class="jiazhu">郭云：「韙，是也。」案：謂彭師之言，是中有非，於道則未見也。</span>彭蒙、田駢、慎到不知道。<span class="jiazhu">故此三人者，直謂之不知道。</span>雖然，概乎皆嘗有聞者也。<span class="jiazhu">然論其梗概，皆嘗有舊聞。如「棄知去己」，必非無所師承，乃其緒論去之彌遠耳。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>以本爲精，以物爲粗，<span class="jiazhu">成云：「本，無也。物，有也。用無爲妙道爲精，用有爲事物爲粗。」</span>以有積爲不足，<span class="jiazhu">郭云：「寄之天下，皆有餘也。」</span>澹然獨與神明居，<span class="jiazhu">宣云：「此虛玄無爲之教。」</span>古之道術有在於是者。關尹、老耼聞其風而悅之。<span class="jiazhu">釋文：「關尹，關令尹喜也。或云：尹喜，字公度。老耼，即老子也，爲喜著書十九篇。」成云：「周平王時函谷關令，故謂之關尹。」俞云：「漢志道家有『關尹子九篇』，注云：『名喜，爲關吏。』或以尹喜爲姓名，失之。又漢志無老子十九篇之書。吕覽不二篇『關尹貴清』，高注：『關尹，關正也，名喜，能相風角，知將有神人而老子到，喜說之，請著上至經五千言。』上至經之名，他書未見也。」</span>建之以常无有，主之乙太一，<span class="jiazhu">成云：「建立言教，以凝常無物爲宗；悟其恉歸，以虛通太一爲主。」</span>以濡弱謙下爲表，以空虛不毁萬物爲實。<span class="jiazhu">成云：「表，外也。以柔弱謙和爲權智外行，以空惠圓明爲實智内德。」</span>關尹曰：「在己无居，形物自著。<span class="jiazhu">宣云：「己無私主，隨物同著。」</span>其動若水，其静若鏡，其應若響。<span class="jiazhu">宣云：「皆無心故。」</span>芴乎若亡，寂乎若清，同焉者和，得焉者失。<span class="jiazhu">宣云：「同物則和，自得則失。」</span>未嘗先人而常隨人。」<span class="jiazhu">成云：「和而不唱。」</span>老耼曰：「知其雄，守其雌，<span class="jiazhu">宣云：「能而處於不能。」</span>爲天下谿；<span class="jiazhu">宣云：「處下待輸，有而不積。」</span>知其白，守其辱，<span class="jiazhu">潔而不爲自潔。</span>爲天下谷。」<span class="jiazhu">宣云：「居虛受感，應而不藏。」</span>人皆取先，己獨取後，曰：「受天下之垢。」人皆取實，己獨取虛，无藏也故有餘，巋然而有餘。<span class="jiazhu">郭云：「獨立自足之謂。」宣云：「疊一語，甚言之。」</span>其行身也，徐而不費，<span class="jiazhu">宣云：「不先故徐。不先則少事，少事故不費。」</span>无爲也而笑巧。<span class="jiazhu">無爲似拙，而可以笑彼巧者。</span>人皆求福，己獨曲全，曰：「苟免於咎。」<span class="jiazhu">人求福不已，己獨委曲以保安全，曰「苟免咎禍而已」。</span>以深爲根，以約爲紀，<span class="jiazhu">成云：「以深玄爲德之本根，以儉約爲行之綱紀。」</span>曰：「堅則毁矣，鋭則拙矣。」常寬容於物，不削於人，<span class="jiazhu">成云：「知足守分，故不侵削於人。」</span>可謂至極。<span class="jiazhu">姚本「可謂」作「雖未」，云：「從李氏本改。」</span>關尹、老耼乎！古之博大真人哉！</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>芴漠无形，變化无常，死與生與！天地並與！<span class="jiazhu">齊物論篇云：「天地與我並生。」</span>神明往與！芒乎何之？忽乎何適？<span class="jiazhu">神明往而不知所適。</span>萬物畢羅，<span class="jiazhu">宣云：「無不包也。」</span>莫足以歸，<span class="jiazhu">無可爲我歸宿者。</span>古之道術有在於是者。莊周聞其風而悅之。以謬悠之說，<span class="jiazhu">釋文：「謂若忘於情實者也。」</span>荒唐之言，<span class="jiazhu">荒，大也。唐，空也。</span>无端崖之辭，<span class="jiazhu">無端可尋，無崖可見。</span>時恣縱而不儻，<span class="jiazhu">恣縱，謂縱談恣論。不儻，成云「不偏黨」，非也。釋文作「而儻」，無「不」字，近之。謂忽然而至也。</span>不以觭見之也。<span class="jiazhu">成云：「觭，不偶也。」宣云：「言不以一端自見。」</span>以天下爲沈濁，不可與莊語；<span class="jiazhu">莊語，猶正論。</span>以卮言爲曼衍，以重言爲真，以寓言爲廣。<span class="jiazhu">因世人不可與莊語，故以此三言爲說。已見寓言篇。曼衍，因其事理而推衍之，所謂「卮言日出，因以曼衍」也。重言，述尊老之言，使人聽之而以爲真，故曰「所以已言」也。寓言，以廣人之意，所謂「藉外論之」也。</span>獨與天地精神往來，<span class="jiazhu">以精神與天地往來，寄於至高之境。姚云：「莊以關尹、老耼不過如篇首所云『不離於真』之至人，猶未至極。若莊生之獨與天地精神往來，則所謂『不離於宗，謂之天人』者。」</span>而不敖倪於萬物，<span class="jiazhu">未嘗鄙棄萬物，存驕亢之見。敖倪，與傲睨字同。</span>不譴是非，以與世俗處。<span class="jiazhu">不責人之是非，以與世俗混處。成云：「譴，責也。」</span>其書雖瑰瑋而連犿无傷也，<span class="jiazhu">釋文：「瑰瑋，奇特也。犿，本亦作抃，同，芳袁反，又敷晚反。李云：『宛轉貌』。一云相從貌。謂與物相從不違，故無傷也。」</span>其辭雖參差而諔詭可觀。<span class="jiazhu">成云：「參差者，或虛或實，不一其言也。諔詭，言滑稽也。」</span>彼其充實不可以已，<span class="jiazhu">夫其詞理充實，不能自已。</span>上與造物者遊，而下與外死生、无終始者爲友。其於本也，宏大而辟，<span class="jiazhu">同闢。</span>深閎而肆；<span class="jiazhu">宣云：「放縱也。」</span>其於宗也，可謂稠適而上遂矣。<span class="jiazhu">釋文：「稠音調，本亦作調。」案：遂，竟也，達也。言其於所宗主也，可謂調通而上達者矣。蘇輿云：「此即篇首所謂『不離於宗』者。」</span>雖然，其應於化而解於物也，其理不竭，其來不蜕，芒乎昧乎，未之盡者。<span class="jiazhu">然其因應於變化而冥解於物情也，其用不竭，其來不遺，芒昧如不可見，未有能盡其妙者。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>惠施多方，<span class="jiazhu">方，術也。</span>其書五車，<span class="jiazhu">言其多。</span>其道舛駁，<span class="jiazhu">郭慶藩云：「司馬本舛作踳。文選魏都賦注引司馬云：『踳讀曰舛。駁，色雜不同也。』又引司馬此注，一作『舛馳』。法言敘曰：『諸子各以其知舛馳。』淮南俶真訓：『二者代謝舛馳。』氾論訓：『見聞舛馳於外。』說山訓『分流舛馳』，玉篇引作『僢馳』，義亦同也。」</span>其言也不中。<span class="jiazhu">中，竹仲反。</span>歷物之意，曰：<span class="jiazhu">其歷指事物之意，有曰。</span>「至大无外，謂之大一；至小无内，謂之小一。<span class="jiazhu">杜撰小一，以配大一。</span>无厚不可積也，其大千里。<span class="jiazhu">司馬云：「苟其可積，何但千里乎！」</span>天與地卑，山與澤平。<span class="jiazhu">天地一致，山澤均平。</span>日方中方睨，物方生方死。<span class="jiazhu">成云：「睨，側視也。居西者呼爲中，處東者呼爲側，則無中、側也。猶生死也：生者以死爲死，死者以生爲死。日既中、側不殊，物亦死生無異也。」</span>大同而與小同異，此之謂小同異；<span class="jiazhu">謂之大同而與小同有異，是同異雜也，然止謂之小同異。</span>萬物畢同畢異，此之謂大同異。<span class="jiazhu">如寒暑晝夜，是萬物畢同畢異也，方謂之大同異。</span>南方无窮而有窮，<span class="jiazhu">宣云：「謂之南，已有分際，舉一以反三也。」</span>今日適越而昔來。<span class="jiazhu">宣云：「知有越時，心已先到。」案：此語又見齊物論篇，彼「來」作「至」。</span>連環可解也。<span class="jiazhu">成云：「環之相貫，貫於空虛，不貫於環。是以兩環貫空，不相涉入，各自通轉，故可解也。」</span>我知天下之中央，燕之北，越之南是也。<span class="jiazhu">此擬議地球中懸，陸路可達，故燕北即是越南，與鄒衍瀛海之談又别。</span>氾愛萬物，天地一體也。」<span class="jiazhu">宣云：「天地非大，我非小。」</span>惠施以此爲大觀於天下而曉辯者，天下之辯者相與樂之。<span class="jiazhu">惠自以爲於天下之理，獨觀其大，以此曉示辯人，辯人亦樂之也。</span>卵有毛，<span class="jiazhu">宣云：「卵無毛，則鳥何自有也？」</span>雞三足，<span class="jiazhu">司馬云：「雞兩足，所以行而非動也，故行由足發，動由神禦。今雞雖兩足，須神而行，故曰三足也。」</span>郢有天下，<span class="jiazhu">宣云：「稱王自大。」</span>犬可以爲羊，<span class="jiazhu">宣云：「犬羊之名，皆人所命，若先名犬爲羊，則爲羊矣。」</span>馬有卵，<span class="jiazhu">成云：「胎、卵溼化，人情分别，以道觀者，未始不同。鳥卵既有毛，獸胎何妨名卵！」</span>丁子有尾，<span class="jiazhu">成云：「楚人呼蝦蟆爲丁子。蝦蟆無尾，人所共知。以道觀之，無體非無，非無尚得稱無，何妨非有可名尾也！」案：蝦蟆初生，無足有尾，聞雷後，足出而尾没矣。</span>火不熱，<span class="jiazhu">宣云：「人皆火食，是不熱。」</span>山出口，<span class="jiazhu">宣云：「空谷傳聲。」</span>輪不蹍地，<span class="jiazhu">輪轉不停，蹍地則何以轉？</span>目不見，<span class="jiazhu">宣云：「見則何以不自照？」</span>指不至，至不絶，<span class="jiazhu">有所指則有所遺，故曰指不至。下「至」字疑「耳」之誤。數語皆就人身言，耳雖有絶響之時，然天下古今，究無不傳之事物，是不絶也。「至」字緣上而誤，遂不可通矣。</span>龜長於蛇，<span class="jiazhu">成云：「夫長短相形，無長非短。謂蛇長龜短，乃物之滯情，今欲遣此迷惑，故云龜長於蛇。」俞云：「即『莫大於秋豪之末而泰山爲小』意。」</span>矩不方，<span class="jiazhu">宣云：「天下自有方，非以矩。」</span>規不可以爲圓，<span class="jiazhu">宣云：「天下自有圓，非以規。」</span>鑿不圍枘，<span class="jiazhu">成云：「鑿，孔也。枘者，内孔中之木。」宣云：「枘自入之耳，鑿未嘗圍之。」</span>飛鳥之景未嘗動也，<span class="jiazhu">鳥飛多以晝，故云影未嘗動。司馬引墨子云：「影不徙也。」</span>鏃矢之疾而有<span class="jiaozhusup">校：「有」原誤「若」，據集釋本改。</span>不行不止之時，<span class="jiazhu">鏃矢行止，人爲之也。專以鏃矢言，是有不行不止之時矣。</span>狗非犬，<span class="jiazhu">成云：「狗、犬同實異名。名實合，則彼所謂狗，此所謂犬也；名實離，則彼所謂狗，異於犬也。墨子曰：『狗，犬也，然狗非犬也。』」</span>黄馬、驪牛三，<span class="jiazhu">宣云：「二色與體爲三。」</span>白狗黑，<span class="jiazhu">宣云：「白黑，人所名，烏知白之不當爲黑乎？」</span>孤駒未嘗有母，<span class="jiazhu">李云：「駒生有母，言孤則無母，孤稱立，則母名去也，故孤駒未嘗有母。」</span>一尺之捶，日取其半，萬世不竭。<span class="jiazhu">司馬云：「捶，杖也。若其可析，則常有兩，若其不可析，其一常存，故曰萬世不竭。」</span>辯者以此與惠施相應，終身无窮。桓團、公孫龍辯者之徒，<span class="jiazhu">成云：「桓、公孫並趙人，辯士，客游平原君之門。而公孫龍著守白論，見行於世。」</span>飾人之心，易人之意，<span class="jiazhu">成云：「彫飾人心，改易人意。」</span>能勝人之口，不能服人之心，辯者之囿也。<span class="jiazhu">宣云：「辯者迷於其中而不能出。」</span>惠施日以其知，<span class="jiazhu">同智。</span>與人之辯，<span class="jiazhu">及其同遊之人所辯論。</span>特與天下之辯者爲怪，<span class="jiazhu">成云：「特，獨也，字亦有作將者。」案：爲怪，謂騁其譎異。</span>此其柢也。<span class="jiazhu">俞云：「柢與氐通。史記秦始皇紀『大氐盡畔秦吏』，正義：『氐，猶略也。』此其柢也，猶云此其略也。」</span>然惠施之口談，自以爲最賢，<span class="jiazhu">自以爲解理最賢於眾。</span>曰：「天地其壯乎！」<span class="jiazhu">司馬云：「惠唯以天地爲壯於己也。」</span>施存雄而无術。<span class="jiazhu">司馬云：「施意在勝人，而無道理之術。」</span>南方有倚人焉，曰黄繚，<span class="jiazhu">釋文：「倚，本或作畸，同。李云：『異也。』」成云：「姓黄，名繚，不偶於俗。」</span>問天地所以不墜不陷，風雨雷霆之故。惠施不辭而應，不慮而對，<span class="jiazhu">成云：「不辭謝而應機，不思慮而對答。」</span>徧爲萬物說；<span class="jiazhu">成云：「徧爲陳說萬物根由。」</span>說而不休，多而无已，猶以爲寡，益之以怪。<span class="jiazhu">成云：「加奇怪以騁其能。」</span>以反人爲實，而欲以勝人爲名，是以與眾不適也。<span class="jiazhu">成云：「不能和適。」</span>弱於德，強<span class="jiaozhusup">校：「強」原作「陳」，他本均作「強」，據改。</span>於物，<span class="jiazhu">内弱外强，</span>其塗隩矣。<span class="jiazhu">隩，曲而隱也。非大道。</span>由天地之道觀惠施之能，其猶一蚉一䖟之勞者也，其於物也何庸！<span class="jiazhu">成云：「庸，用也。」</span>夫充一尚可，<span class="jiazhu">宣云：「内聖外王，皆原於一，充之而可，何須逐物邪！」</span>曰愈貴，道幾矣！<span class="jiazhu">曰，詞也。言愈自貴重，不須多言，於道亦庶幾矣。</span>惠施不能以此自寧，<span class="jiazhu">自安定其心。</span>散於萬物而不厭，<span class="jiazhu">成云：「散亂精神。」</span>卒以善辯爲名。惜乎！惠施之才，駘蕩而不得，<span class="jiazhu">釋文：「駘，李音殆，放也。」宣云：「不得，無所得。」</span>逐萬物而不反，是窮響以聲，形與影競走也。<span class="jiazhu">聞響大而高聲，不知聲宏而響愈振；見影來而疾走，不知形捷而影競隨之也。</span>悲夫！</p>
</div></body></html>