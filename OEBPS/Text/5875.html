<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-外篇・天道第十三</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="天道第十三">天道第十三</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>天道運而无所積，故萬物成；<span class="jiazhu">釋文：「積，謂積滯不通。」</span>帝道運而无所積，故天下歸；<span class="jiazhu">宣云：「神與化俱。」</span>聖道運而无所積，故海内服。<span class="jiazhu">宣云：「至誠無息。」</span>明於天，通於聖，六通四辟於帝王之德者，其自爲也，昧然无不静者矣。<span class="jiazhu">釋文：「六通，陰、陽、風、雨、晦、明。四辟，四方開也。」成云：「六通，謂四方上下。四辟，謂四時。任物自動，故曰自爲。晦跡韜光，其猶昧闇，動不傷寂，故無不静也。」</span>聖人之静也，非曰静也善，故静也，<span class="jiazhu">非以静爲善而學之。</span>萬物无足以鐃心者，故静也。<span class="jiazhu">鐃，撓借字。</span>水静則明燭鬚眉，平中准，大匠取法焉。<span class="jiazhu">其平與准相中，故匠人取法焉，謂之水準。中，竹仲反。</span>水静猶明，而況精神！<span class="jiazhu">其明更可知。</span>聖人之心静乎，天地之鑑也，萬物之鏡也。<span class="jiazhu">果能静，雖天地之精，萬物之理，皆莫能遁。</span>夫虛静恬淡，寂漠无爲者，天地之平而道德之至，故帝王聖人休焉。<span class="jiazhu">宣云：「息心於此。」</span>休則虛，虛則實，實則倫矣。<span class="jiazhu">休其心則與虛合德，與虛合德則萬理俱涵，萬理俱涵則無不井然有倫。</span>虛則静，静則動，動則得矣。<span class="jiazhu">必虛方能静，静則可以動，動則得其宜矣。</span>静則无爲，无爲也，則任事者責矣。<span class="jiazhu">静觀無爲，不擾羣下，則任事者各自責矣。</span>无爲則俞俞，俞俞者憂患不能處，年壽長矣。<span class="jiazhu">釋文：「廣雅云：『俞俞，喜也。』」宣云：「外患不能居於其心，故神豫而長。」</span>夫虛静恬淡，寂寞无爲者，萬物之本也。明此以南鄉，堯之爲君也；明此以北面，舜之爲臣也。以此處上，帝王天子之德也；以此處下，玄聖素王之道也。<span class="jiazhu">成云：「有其道而無其爵者，所謂玄聖素王，自貴者也，即老君、尼父是也。」姚云：「素王十二經，是後人語。」</span>以此退居而閒遊，江海山林之士服；<span class="jiazhu">成云：「巢、許之流。」</span>以此進爲而撫世，則功大名顯而天下一也。<span class="jiazhu">郭云：「無爲之體大矣，天下何所不無爲哉！故主上不爲塚宰之任，則伊、吕静而司尹矣；塚宰不爲百官之所執，則百官静而禦事矣；百官不爲萬民之所務，則萬民静而安其業矣；萬民不易彼我之所能，則天下之彼我静而自得矣。故自天子以下至於庶人，孰能有爲而成哉！是以彌無爲而彌尊也。」成云：「進爲，謂顯跡出仕也，伊、望之倫。」</span>静而聖，動而王，无爲也而尊，樸素而天下莫能與之争美。<span class="jiazhu">雖大朴而自然至美。</span>夫明白於天地之德者，此之謂大本大宗，與天和者也；<span class="jiazhu">郭云：「天地以無爲爲德，故明其宗本則與天無逆。」</span>所以均調天下，與人和者也。<span class="jiazhu">郭云：「順天所以應人，故天和至而人和盡也。」成云：「均，平。調，順也。」</span>與人和者，謂之人樂；與天和者，謂之天樂。<span class="jiazhu">成云：「俯同塵俗，仰合自然。」</span>莊子曰：「吾師乎！吾師乎！䪡萬物而不爲戾，澤及萬世而不爲仁，長於上古而不爲壽，覆載天地、刻彫眾形而不爲巧，<span class="jiaozhusup">校：「巧」原誤作「朽」。</span><span class="jiazhu">郭云：「壽者，期之遠耳；無期，故無所稱壽。」案：六語又見大宗師篇。彼文「戾」作「義」，義者秋殺，有似暴戾也；「壽」作「老」，義同。</span>此之謂天樂。故曰：知天樂者，其生也天行，其死也物化；<span class="jiazhu">成云：「其生也同天道之四時，其死也混萬物之變化。」</span>静而與陰同德，動而與陽同波。<span class="jiazhu">四語又見刻意篇。</span>故知天樂者，无天怨，无人非，无物累，无鬼責。<span class="jiazhu">四語亦見刻意篇。「怨」，彼文作「災」。</span>故曰：其動也天，其静也地，<span class="jiazhu">動静雖殊，無心則一。</span>一心定而王天下；其鬼不祟，<span class="jiazhu">李云：「祟，禍也。」</span>其魂不疲，<span class="jiazhu">語亦見刻意篇。</span>一心定而萬物服。言以虛静推於天地，通於萬物，此之謂天樂。天樂者，聖人之心，以蓄天下也。」<span class="jiazhu">畜，養也。</span></p>
<p class="em2 strong" id="p1"><a class="gg-link" href="#p1" onclick="return changeColor(this);"></a>夫帝王之德，以天地爲宗，以道德爲主，以无爲爲常。无爲也，則用天下而有餘；有爲也，則爲天下用而不足。故古之人貴夫无爲也。上无爲也，下亦无爲也，是下與上同德，下與上同德則不臣；<span class="jiazhu">成云：「上下無爲，則臣僭君德。」</span>下有爲也，上亦有爲也，是上與下同道，上與下同道則不主。上必無爲而用天下，下必有爲爲天下用，此不易之道也。<span class="jiazhu">此論有精理，非空談。</span>故古之王天下者，知雖落天地，不自慮也；<span class="jiazhu">知音智。落音絡。成云：「三皇、五帝淳古之君，知照籠落二儀，而垂拱無爲，委之臣下，故不自慮也。」</span>辯雖彫萬物，不自說也；<span class="jiazhu">成云：「宏辯如流，彫飾萬物，終不自言。」</span>能雖窮海内，不自爲也。<span class="jiazhu">成云：「才能雖冠海内，夫何爲哉！故老子云：『是謂用人之力。』」</span>天不産而萬物化，地不長而萬物育，帝王無爲而天下功。<span class="jiazhu">王念孫云：「爾雅：『功，成也。』中庸：『無爲而成。』」</span>故曰：莫神於天，莫富於地，莫大於帝王。故曰：帝王之德配天地。此乘天地，馳萬物，而用人羣之道也。</p>
<p class="em2 strong" id="p2"><a class="gg-link" href="#p2" onclick="return changeColor(this);"></a>本在於上，末在於下；要在於主，詳在於臣。三軍、五兵之運，德之末也；<span class="jiazhu">成云：「五兵，一弓，二殳，三矛，四戈，五戟。運，動也。」</span>賞罰利害，五刑之辟，教之末也；<span class="jiazhu">成云：「辟，法也。」</span>禮法度數，形名比詳，<span class="jiazhu">釋文：「比，較。詳，審。」</span>治之末也；鐘鼓之音，羽毛之容，樂之末也；哭泣衰絰，隆殺之服，<span class="jiazhu">成云：「隆殺者，言五等喪服，各有差降。此是教跡外儀。」</span>哀之末也。此五末者，須精神之運，心術之動，然後從之者也。末學者，古人有之，而非所以先也。<span class="jiazhu">成云：「古人，中古人也。先，本也。」</span>君先而臣從，父先而子從，兄先而弟從，長先而少從，男先而女從，夫先而婦從。夫尊卑先後，天地之行也，故聖人取象焉。天尊地卑，神明之位也；春夏先，秋冬後，四時之序也。萬物化作，萌區有狀，<span class="jiazhu">成云：「萌兆區分，各有形狀。」</span>盛衰之殺，變化之流也。<span class="jiazhu">盛衰之等殺，乃變化之流行也。</span>夫天地至神，而有尊卑先後之序，而況人道乎！宗廟尚親，朝廷尚尊，鄉党尚齒，行事尚賢，大道之序也。<span class="jiazhu">成云：「理之必然。」</span>語道而非其序者，非其道也；語道而非其道者，安取道！<span class="jiazhu">成云：「既失其序，不堪治物。」</span>是故古之明大道者，先明天而道德次之，<span class="jiazhu">成云：「自然是道德之本，故道德次之。」</span>道德已明而仁義次之，<span class="jiazhu">宣云：「仁義是道德之緒。」</span>仁義已明而分守次之，<span class="jiazhu">上下有分，庶職有守。</span>分守已明而形名次之，<span class="jiazhu">宣云：「物象名稱。」</span>形名已明而因任次之，<span class="jiazhu">因材授任。</span>因任已明而原省次之，<span class="jiazhu">原恕省察。</span>原省已明而是非次之，<span class="jiazhu">原省已明，是非乃定。</span>是非已明而賞罰次之。<span class="jiazhu">郭云：「至治之道，本在於天，而末極於斯。」</span>賞罰已明而愚知處宜，<span class="jiazhu">各有所處之宜。</span>貴賤履位，<span class="jiazhu">各安其位。</span>仁賢不肖襲情，<span class="jiazhu">襲，因。情，實也。各因其實。</span>必分其能，<span class="jiazhu">分，别也。</span>必由其名。<span class="jiazhu">宣云：「循名責實。」</span>以此事上，以此畜下，以此治物，以此修身，知謀不用，必歸其天，<span class="jiazhu">宣云：「復於虛静無爲。」</span>此之謂太平，治之至也。故書曰：<span class="jiazhu">古書也。</span>「有形有名。」形名者，古人有之，而非所以先也。古之語大道者，五變而形名可舉，九變而賞罰可言也。<span class="jiazhu">自「明天」以下，至「形名」，五變其說；至「賞罰」，九變其說。</span>驟而語形名，不知其本也；驟而語賞罰，不知其始也。倒道而言，迕道而說者，<span class="jiazhu">釋文：「迕音悟，司馬云：『横也。』」案：言語不循次序。</span>人之所治也，<span class="jiazhu">但可爲受治之小人。</span>安能治人！驟而語形名賞罰，此有知治之具，非知治之道；可用於天下，不足以用天下。此之謂辯士，一曲之人也。<span class="jiazhu">成云：「此苟飾華辭之士，一節曲見偏執之人。」</span>禮法度數，形名比詳，古人有之，此下之所以事上，非上之所以畜下也。<span class="jiazhu">上所重在養人。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>昔者舜問於堯曰：「天王之用心何如？」堯曰：「吾不敖无告，<span class="jiazhu">不以頑民之無可教告而慢之。</span>不廢窮民，<span class="jiazhu">成云：「拯恤貧民，此心不替。」</span>苦死者，嘉孺子而哀婦人。<span class="jiazhu">苦，悲憫。嘉，喜愛。孺子，稚子。哀，憐也。</span>此吾所以用心也。」舜曰：「美則美矣，而未大也。」堯曰：「然則何如？」舜曰：「天德而出寧，<span class="jiazhu">郭云：「與天合德，則雖出而静。」</span>日月照而四時行，若晝夜之有經，雲行而雨施矣。」<span class="jiazhu">郭云：「此皆不爲而自然。」成云：「經，常也。」</span>堯曰：「膠膠擾擾乎！<span class="jiazhu">膠膠，固而不解。擾擾，紛而不寧。因舜言發悟，自覺多事。</span>子，天之合也；我，人之合也。」<span class="jiazhu">成云：「言子德遠合上天，我心近符人事。」</span>夫天地者，古之所大也，而黄帝、堯、舜之所共美也。故古之王天下者，奚爲哉？天地而已矣。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>孔子西藏書於周室，<span class="jiazhu">司馬云：「藏其所著書也。」姚云：「此亦漢人語。藏書者，謂聖人知有秦火而預藏之，所謂『藏之名山。』」</span>子路謀曰：「由聞周之徵藏史<span class="jiazhu">司馬云：「徵藏，藏名。一云：徵，典也。」史，藏府之史。</span>有老耼者，免而歸居。<span class="jiazhu">釋文：「見周之末不可復匡，所以辭去。」</span>夫子欲藏書，則試往因焉。」<span class="jiazhu">因之以藏書也。</span>孔子曰：「善。」往見老耼，而老耼不許，<span class="jiazhu">不許其藏。</span>於是翻十二經以說。<span class="jiazhu">釋文：「說者云：詩、書、易、禮、樂、春秋六經，加六緯，合爲十二經也。一說云：易上下經並十翼爲十二。又一云：春秋十二公經也。」</span>老耼中其說，<span class="jiazhu">釋文：「中，丁仲反。」成云：「許其有理也。」宣云：「語未盡也。」案：下云「太謾」，是未許，成說未晰。中其說者，當是觀其說甫及半，故下云然。</span>曰：「大謾，<span class="jiazhu">成云：「嫌其繁謾太多。」宣云：「謾，欺也，音滿，平聲。」案：繁則近謾，恐多無實之詞。</span>願聞其要。」孔子曰：「要在仁義。」老耼曰：「請問：仁義，人之性邪？」孔子曰：「然。君子不仁則不成，不義則不生。<span class="jiazhu">成、生，皆以道言。</span>仁義，真人之性也，又將奚爲矣？」<span class="jiazhu">舍是奚爲？</span>老耼曰：「請問何謂仁義？」孔子曰：「中心物愷，<span class="jiazhu">宣云：「與物同樂。」</span>兼愛无私，此仁義之情也。」<span class="jiazhu">情，實。</span>老耼曰：「意！<span class="jiazhu">噫同。</span>幾乎後言！<span class="jiazhu">近乎後世迂儒之言。</span>夫兼愛，不亦迂乎！无私焉，乃私也。<span class="jiazhu">蘇輿云：「未忘無私之成心，是亦私也，與下篇莊子答商太宰蕩語相發。」</span>夫子若欲使天下无失其牧乎？<span class="jiazhu">司馬云：「牧，養也。」</span>則天地固有常矣，日月固有明矣，星辰固有列矣，禽獸固有羣矣，樹木固有立矣。夫子亦放德而行，<span class="jiazhu">宣云：「放同仿。」</span>循道而趨，已至矣，又何偈偈乎揭仁義，若擊鼓而求亡子焉？<span class="jiazhu">釋文：「偈偈，用力貌。」成云：「亡子，逃人也。」案：揭，舉也。語又見天運篇。</span>意！<span class="jiazhu">同噫。</span>夫子亂人之性也！」<span class="jiazhu">郭云：「事至而愛，當義而止，斯忘仁義者也，常念之則亂真矣。」宣云：「夫子所謂『義之與比』，孟子所云『由仁義行』，即此意。」</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>士成綺見老子而問曰：「吾聞夫子聖人也，吾固不辭遠道而來，願見，百舍重趼而不敢息。<span class="jiazhu">司馬云：「百舍，百日止宿。」淮南修務訓高注：「趼，足生胝也。」</span>今吾觀子，非聖人也。鼠壤有餘蔬，而棄妹之者，不仁也；<span class="jiazhu">郭云：「言其不惜物也。」成云：「鼠壤，鼠穴土中。妹，猶昧也。」案：成綺就所見言之。蔬可留其有餘，而任其狼藉，滿地散棄，佯若不知，是不仁也。</span>生熟不盡於前，<span class="jiazhu">成云：「生，謂粟帛；熟，謂飲食。至充足也。」</span>而積斂无崖。」<span class="jiazhu">聚斂無限止。</span>老子漠然不應。<span class="jiazhu">成云：「鄙之不足答也。」</span>士成綺明日復見，曰：「昔者吾有刺於子，今吾心正卻矣，<span class="jiazhu">心正而卻退，非復從前鄙見。</span>何故也？」老子曰：「夫巧知神聖之人，吾自以爲脱焉。<span class="jiazhu">言子擬我聖人，吾久自以爲脱免，其名皆我所不居。</span>昔者子呼我牛也而謂之牛，呼我馬也而謂之馬。<span class="jiazhu">子呼馬牛，我即自謂。</span>苟有其實，人與之名而弗受，再受其殃。<span class="jiazhu">有其實而不受其名，是再受殃累也。</span>吾服也恒服，<span class="jiazhu">郭云：「服者，容行之謂也。不以毁譽自殃，故能不變其容。」</span>吾非以服有服。」<span class="jiazhu">郭云：「有爲爲之，則不能恒服。」</span>士成綺雁行避影，<span class="jiazhu">宣云：「側身貌。」</span>履行，<span class="jiazhu">蘇輿云：「古者入室脱履而行席上。履行，言失其常。莊子正緳係履而見魏王，則因履穿係之以緳而不得脱，故王訝其憊。」</span>遂進而問：「修身若何？」老子曰：「而<span class="jiazhu">汝。</span>容崖然，<span class="jiazhu">岸然自異。</span>而目沖然，<span class="jiazhu">直視。</span>而顙頯然，<span class="jiazhu">釋文：「頯，去軌反，本又作顯。」成云：「顙額高亢，顯露華飾。」</span>而口闞然，<span class="jiazhu">郭云：「虓豁貌。」</span>而狀義然，<span class="jiazhu">義讀爲峨，詳大宗師篇。</span>似繫馬而止也。<span class="jiazhu">宣云：「志在馳騖。」</span>動而持，<span class="jiazhu">宣云：「欲動而强持。」</span>發也機，<span class="jiazhu">宣云：「發如機迅。」</span>察而審，<span class="jiazhu">察事審詳。</span>知巧而覩於泰，<span class="jiazhu">智巧而見於驕泰之色。</span>凡以爲不信。<span class="jiazhu">郭嵩燾云：「凡此皆與自然之性不相應，是之謂不信也。」</span>邊竟有人焉，其名爲竊。」<span class="jiazhu">司馬云：「言遠方嘗有是人。」竊，賊也。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>夫子曰：<span class="jiazhu">成云：「莊子師老子，故稱夫子。」</span>「夫道，於大不終，於小不遺，<span class="jiazhu">宣云：「大包無窮，小入無間。」</span>故萬物備。廣廣乎其无不容也，<span class="jiazhu">廣廣，猶曠曠，見漢書武五子傳。</span>淵乎其不可測也。形德仁義，神之末也，<span class="jiazhu">成云：「精神之末跡。」</span>非至人孰能定之！<span class="jiazhu">宣云：「世俗鮮不爲末學所惑。」</span>夫至人有世，<span class="jiazhu">謂有天下。</span>不亦大乎！而不足以爲之累。天下奮棅而不與之偕，<span class="jiazhu">說文：「柄，或從棅。」言天下奮争威柄，獨不並遂。</span>審乎无假而不與利遷，<span class="jiazhu">任真而不遷於和。</span>極物之真，能守其本，<span class="jiazhu">成云：「窮理盡性，動不傷寂。」</span>故外天地，遺萬物，而神未嘗有所困也。通乎道，合乎德，退仁義，賓禮樂，<span class="jiazhu">俞云：「賓讀爲擯。謂擯斥禮樂也。古賓、擯字通。」</span>至人之心有所定矣。」</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>世之所貴道者，書也，書不過語，語有貴也。語之所貴者，意也，意有所隨。意之所隨者，不可以言傳也，而世因貴言傳書。世雖貴之，我猶不足貴也，爲其貴非其貴也。<span class="jiazhu">郭云：「其貴恒在意言之表。」</span>故視而可見者，形與色也；聽而可聞者，名與聲也。悲夫！世人以形色名聲爲足以得彼之情！夫形色名聲果不足以得彼之情，<span class="jiazhu">宣云：「彼，謂道。情，實也。」</span>則知者不言，言者不知，而世豈識之哉！桓公讀書於堂上，論扁斲輪於堂下，<span class="jiazhu">司馬云：「斲輪人名扁。」</span>釋椎鑿而上，問桓公曰：「敢問公之所讀者何言邪？」公曰：「聖人之言也。」曰：「聖人在乎？」公曰：「已死矣。」曰：「然則君之所讀者，古人之糟魄已夫！」<span class="jiazhu">司馬云：「糟爛爲魄。」本又作粕。</span>桓公曰：「寡人讀書，輪人安得議乎！有說則可，无說則死。」輪扁曰：「臣也，以臣之事觀之。斲輪，徐則甘而不固，疾則苦而不入。<span class="jiazhu">司馬云：「甘，緩也。苦，<span class="jiaozhusup">校：「苦」原作「疾」，據釋文改。</span>急也。」</span>不徐不疾，得之於手而應於心，口不能言，有數存焉於其間。<span class="jiazhu">李云：「數，術也。」</span>臣不能以喻臣之子，臣之子亦不能受之於臣，是以行年七十而老斲輪。<span class="jiazhu">成云：「喻，曉也。故知物各有性，不可仿效。」</span>古之人與其不可傳也<span class="jiazhu">宣云：「猶者。」</span>死矣，然則君之所讀者，古人之糟魄已夫！」</p>
</div></body></html>