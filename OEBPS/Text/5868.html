<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">内篇・莊子集解-内篇・大宗師第六</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="大宗師第六">大宗師第六</span></span></h1>
<p class="jiazhu" id="p0"><a class="gg-link" href="#p0" onclick="return changeColor(this);"></a>本篇云：「人猶效之。」效之言師也。又云：「吾師乎！吾師乎！」以道爲師也。宗者，主也。</p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>知天之所爲，知人之所爲者，至矣。知天之所爲者，天而生也；<span class="jiazhu">凡物皆自然而生，則當順其自然。</span>知人之所爲者，以其知之所知，以養其知之所不知，終其天年而不中道夭者，是知之盛也。<span class="jiazhu">兩其知，音智。不强知，則智得所養。郭云：「知人之所爲者有分，故任而不强也；知人之所知者有極，故用而不蕩也。故所知不以無涯自困。」</span>雖然，有患。<span class="jiazhu">成云：「知雖盛美，猶有患累，不若忘知而任獨也。」</span>夫知有所待而後當，其所待者特未定也。<span class="jiazhu">成云：「知必對境，非境不當。境既生滅不定，知亦待奪無常。唯當境、知兩忘，然後無患。」</span>庸詎知吾所謂天之非人乎？所謂人之非天乎？<span class="jiazhu">成云：「知能運用，無非自然。是知天之與人，理歸無二，故謂天即人，謂人即天。所謂吾者，莊生自稱。此則泯合天人，混同物我也。」</span>且有真人，而後有真知。<span class="jiazhu">郭云：「有真人，而後天下之知皆得其真而不可亂。」</span>何謂真人？古之真人，不逆寡，<span class="jiazhu">虛懷任物，雖寡少，不逆忤。</span>不雄成，<span class="jiazhu">不以成功自雄。</span>不謨士。<span class="jiazhu">成云：「虛夷而士眾自歸，非謀謨招致。」</span>若然者，過而弗悔，當而不自得也。<span class="jiazhu">成云：「天時已過，曾無悔吝之心；分命偶當，不以自得爲美。」</span>若然者，登高不慄，入水不濡，入火不熱。是知之能登假於道也若此。<span class="jiazhu">危難生死，不以介懷。其能登至於道，非世之所爲知也。</span>古之真人，其寢不夢，<span class="jiazhu">成云：「絶思想，故寢寐寂泊。」</span>其覺無憂，<span class="jiazhu">郭云：「隨所寓而安。」</span>其食不甘，<span class="jiazhu">成云：「不耽滋味。」</span>其息深深。<span class="jiazhu">李云：「内息之貌。」</span>真人之息以踵，<span class="jiazhu">成云：「踵，足根。」宣云：「呼吸通於湧泉。」</span>眾人之息以喉。<span class="jiazhu">宣云：「止於厭會之際。」</span>屈服者，其嗌言若哇。<span class="jiazhu">屈服，謂議論爲人所屈。嗌，喉咽也。嗌，聲之未出；言，聲之已出。吞吐之際，如欲哇然，以狀無養之人。</span>其耆欲深者，其天機淺。<span class="jiazhu">情欲深重，機神淺鈍。</span>古之真人，不知說生，不知惡死；<span class="jiazhu">郭云：「與化爲體。」</span>其出不訢，其入不距；<span class="jiazhu">釋文：「距，本又作拒。李云：『欣出則營生，拒入則惡死。』」</span>翛然而往，翛然而來而已矣。<span class="jiazhu">成云：「翛然，無係皃。」</span>不忘其所始，不求其所終；<span class="jiazhu">宣云：「知生之源，任死之歸。」</span>受而喜之，<span class="jiazhu">宣云：「受生之後，常自得。」</span>忘而復之。<span class="jiazhu">宣云：「忘其死，而復歸於天。」</span>是之謂不以心捐道，不以人助天。是之謂真人。<span class="jiazhu">郭云：「物之感人無窮，人之逐欲無節，則天理滅矣。真人知用心則背道，助天則傷生，故不爲也。」俞云：「據郭注，捐疑偝之誤。」</span>若然者，其心志，<span class="jiazhu">宣云：「志當作忘。無思。」</span>其容寂，<span class="jiazhu">宣云：「無爲。」</span>其顙頯，<span class="jiazhu">宣云：「顙，額也。」頯，大朴貌，宣云：「恢，上聲。」</span>淒然似秋，煖然似春，<span class="jiazhu">郭云：「殺物非爲威，生物非爲仁。」</span>喜怒通四時，<span class="jiazhu">宣云：「喜怒皆無心，如四時之運。」</span>與物有宜，而莫知其極。<span class="jiazhu">隨事合宜，而莫闚其際。</span>故聖人之用兵也，亡國而不失人心；<span class="jiazhu">崔云：「亡敵國而得其人心。」</span>利澤施於萬物，不爲愛人。<span class="jiazhu">由仁義行，非行仁義。</span>故樂通物，非聖人也；<span class="jiazhu">不求通物，而物情自通，爲聖人。</span>有親，非仁也；<span class="jiazhu">至仁則無私親。</span>天時，非賢也；<span class="jiazhu">宣云：「擇時而動，有計較成敗之心。」</span>利害不通，非君子也；<span class="jiazhu">利害不觀其通，故有趨避。</span>行名失己，非士也；<span class="jiazhu">成云：「必所行求名而失己性，非有道之士。」</span>亡身不真，非役人也。<span class="jiazhu">宣云：「徒棄其身，而無當真性，爲世所役，非能役人。」</span>若狐不偕、<span class="jiazhu">成云：「姓狐，字不偕，堯時賢人，不受堯讓，投河而死。」</span>務光、<span class="jiazhu">成云：「夏時人，餌藥養性，好鼓琴，湯讓天下，不受，負石自沈於廬水。」</span>伯夷、叔齊、箕子胥餘、<span class="jiazhu">司馬云：「胥餘，箕子名。尸子曰：『箕子胥餘，漆身爲厲，被髮佯狂。』」</span>紀他、<span class="jiazhu">成云：「湯時逸人，聞湯讓務光，恐及乎己，遂將弟子，蹈於窾水而死。申徒狄聞之，因以踣河。」</span>申徒狄，<span class="jiazhu">釋文：「殷時人，負石自沈於河。」</span>是役人之役，適人之適，而不自適其適者也。<span class="jiazhu">郭云：「斯皆舍己效人，徇彼傷我者。」宣云：「爲人用，快人意，與真性何益！」</span>古之真人，其狀義而不朋，<span class="jiazhu">郭云：「與物同宜，而非朋黨。」俞云：「郭注非也。此言其狀，非言其德。義讀爲峩。天道篇『而狀義然』，即峩然也。朋讀爲崩。易『朋來無咎』，漢書五行志引作『崩來無咎』，是也。義而不朋，言其狀峩然高大而不崩壞也。」</span>若不足而不承，<span class="jiazhu">宣云：「卑以自牧，而非居人下。」</span>與乎其觚而不堅也，<span class="jiazhu">王云：「觚，特立不羣也。」崔云：「觚，棱也。」李楨云：「觚是孤借字。釋地『觚竹』，釋文：『本又作孤。』此孤、觚通作之證。孤特者，方而有棱，故字亦借觚爲之。『與乎其觚』，與『張乎其虛』對文，與當是𧾚之借字。說文：『𧾚，安行也。』」案：不堅，謂不固執。</span>張乎其虛而不華也，<span class="jiazhu">成云：「張，廣大貌。」案：廓然清虛，而不浮華。</span>邴邴乎其似喜乎！<span class="jiazhu">向云：「邴邴，喜貌。」郭云：「至人無喜，暢然和適，故似喜也。」</span>崔乎其不得已乎！<span class="jiazhu">向云：「崔，動貌。」成云：「迫而後動，非關先唱，故不得已而應之也。」</span>滀乎進我色也，<span class="jiazhu">簡文云：「滀，聚也。」宣云：「水聚則有光澤。言和澤之色，令人可親。」</span>與乎止我德也，<span class="jiazhu">與，相接意。宣云：「寬間之德，使我歸止。」</span>厲乎其似世乎！<span class="jiazhu">崔本「厲」作「廣」，當從之。俞云：「世乃泰之借字。廣與泰義相應。」郭慶藩云：「厲、廣古通借。泰字作大。世、大古亦通借。」</span>謷乎其未可制也，<span class="jiazhu">成云：「謷然高遠，超於世表，不可禁制。」</span>連乎其似好閉也，<span class="jiazhu">李云：「連，綿長貌。」郭云：「綿邈深遠，莫見其門。」成云：「默如關閉，不聞見也。」釋文：「好，呼報反。」</span>悗乎忘其言也。<span class="jiazhu">釋文：「悗，忘本反。」成云：「悗，無心貌。以上言真人德行，下明其利物爲政之方。」</span>以刑爲體，<span class="jiazhu">郭云：「刑者治之體，非我爲。」</span>以禮爲翼，<span class="jiazhu">郭云：「禮者，世所以自行，非我制。」</span>以知爲時，<span class="jiazhu">郭云：「知者時之動，非我唱。」</span>以德爲循。<span class="jiazhu">郭云：「德者自彼所循，非我作。」</span>以刑爲體者，綽乎其殺也；<span class="jiazhu">郭云：「任治之自殺，故雖殺而寬。」</span>以禮爲翼者，所以行於世也；<span class="jiazhu">郭云：「順世所行，故無不行。」</span>以知爲時者，不得已於事也；<span class="jiazhu">知以應時，不得已於世事，隨宜付之。</span>以德爲循者，言其與有足者至於丘也，<span class="jiazhu">宣云：「德之所在，人人可至，我特循之耳。如丘之所在，有足者皆可至，我特與同登耳，非自立異。」案：無意於行，自然而至，故曰「與有足者至」也。</span>而人真以爲勤行者也。<span class="jiazhu">宣云：「人視真人爲勤行不怠，豈知其毫末以我與乎！」</span>故其好之也一，其弗好之也一。<span class="jiazhu">成云：「既忘懷於美惡，亦遺蕩於愛憎。故好與弗好，出自凡情，而聖智虛融，未嘗不一。」</span>其一也一，其不一也一。<span class="jiazhu">成云：「其一，聖智也；其不一，凡情也。凡、聖不二，故不一皆一之。」</span>其一，與天爲徒；其不一，與人爲徒。<span class="jiazhu">成云：「同天人，齊萬致，與天而爲類也。彼彼而我我，與人而爲徒也。」</span>天與人不相勝也，是之謂真人。<span class="jiazhu">成云：「雖天無彼我，人有是非，確然論<span class="jiaozhusup">校：「論」原作誤「諭」。</span>之，咸歸空寂。若使天勝人劣，豈謂齊乎！此又混一天人，冥同勝負，體此趣者，可謂真人。」</span>死生，命也，其有夜旦之常，天也。人之有所不得與，皆物之情也。<span class="jiazhu">死生與夜旦等，皆由天命，不可更以人與。此物之情，實無足係戀也。</span>彼特以天爲父，而身猶愛之，而況其卓乎！<span class="jiazhu">身知愛天，而況卓然出於天者乎！</span>人特以有君爲愈乎己，<span class="jiazhu">宣云：「勢分勝乎己。」</span>而身猶死之，<span class="jiazhu">宣云：「效忠。」</span>而況其真乎！<span class="jiazhu">身知愛君，而況確然切於君者乎！</span>泉涸，魚相與處於陸，相呴以溼，相濡以沫，不如相忘於江湖。<span class="jiazhu">喻貪生懼死，不如相忘於自然。「泉涸」四語，又見天運篇。</span>與其譽堯而非桀，不如兩忘而化其道。<span class="jiazhu">宣云：「此道字輕，謂是非之道。言譽堯非桀，不如兩忘其道；好生惡死，不如兩忘其累。」案：二語又見外物篇，下三字作「閉其所譽」。</span>夫大塊載我以形，勞我以生，佚我以老，息我以死。故善吾生者，乃所以善吾死也。<span class="jiazhu">宣云：「純任自然，所以善吾生也。如是，則死亦不苦矣。」案：六語又見後。列子天瑞篇：「人胥知生之樂，未知生之苦；知老之憊，未知老之逸；知死之惡，未知死之息也。」</span>夫藏舟於壑，藏山於澤，<span class="jiazhu">島也。</span>謂之固矣。然而夜半有力者負之而走，昧者不知也。<span class="jiazhu">舟可負，山可移。宣云：「造化默運，而藏者猶謂在其故處。」</span>藏大小有宜，猶有所遯。若夫藏天下於天下，而不得所遯，是恒物之大情也。<span class="jiazhu">藏無大小，各有所宜，然無不變之理。宣云：「遯生於藏之過，若悟天下之理，非我所得私，而因而付之天下，則此理隨在與我共之，又烏所遯哉！此物理之實也。」案：恒物之大情，猶言常物之通理。</span>特犯人之形而猶喜之，若人之形者，萬化而未始有極也，其爲樂可勝計邪！<span class="jiazhu">犯與笵同。見笵人形猶喜之，若人之生無窮，孰不自喜其身者！</span>故聖人將游於物之所不得遯而皆存。<span class="jiazhu">宣云：「聖人全體造化，形有生死，而此理已與天地同流，故曰皆存。」</span>善妖善老，善始善終，人猶效之，又況萬物之所係，而一化之所待乎！<span class="jiazhu">釋文：「妖，本又作夭。」成云：「壽夭老少，都不介懷。雖未能忘生死，但復無所嫌惡，猶足爲物師傅，人仿效之。況混同萬物，冥一變化，爲物宗匠，不亦宜乎！」</span>夫道，有情有信，無爲無形；<span class="jiazhu">宣云：「情者，静之動也；信者，動之符也。」成云：「恬然寂寞，無爲也；視之不見，無形也。」</span>可傳而不可受，<span class="jiazhu">郭云：「古今傳而宅之，莫能受而有之。」</span>可得而不可見；<span class="jiazhu">成云：「方寸獨悟，可得也。離於形色，不可見也。」</span>自本自根，<span class="jiazhu">宣云：「道爲事物根本，更無有爲道之根本者，自本自根耳。」</span>未有天地，自古以固存；<span class="jiazhu">成云：「老子云：『有物混成，先天地生。』」</span>神鬼神帝，<span class="jiazhu">下文堪坏、馮夷等，鬼也；豨韋、伏羲等，帝也。其神，皆道神之。</span>生天生地；<span class="jiazhu">成云：「老子云：『天得一以清，地得一以寧。』」</span>在太極之先而不爲高，在六極之下而不爲深；<span class="jiazhu">陰陽未判，是爲太極。天地四方，謂之六極。成云：「道在太極之先，不爲高遠；在六合之下，不爲深邃。」</span>先天地生而不爲久，長於上古而不爲老。<span class="jiazhu">釋文：「長，丁丈反。」案：此語又見後。</span>豨韋氏得之，以挈天地；<span class="jiazhu">豨韋，即豕韋，蓋古帝王也。成云：「挈，又作契。言能混同萬物，符合二儀。」</span>伏戲氏得之，以襲氣母；<span class="jiazhu">成云：「襲，合也。氣母，元氣之母。爲得至道，故能畫八卦，演六爻，調陰陽，合元氣。」</span>維斗得之，終古不忒；<span class="jiazhu">成云：「北斗爲眾星綱維，故曰維斗。得至道，故維持天地，歷終始，無差忒。」</span>日月得之，終古不息；堪坏得之，以襲崐崘；<span class="jiazhu">釋文：「崔坏作邳。司馬云：『堪坏，神名，人面獸形。』淮南作『欽負』。」成云：「崐崘山神名。襲，入也。」</span>馮夷得之，以遊大川；<span class="jiazhu">司馬云：「清泠傳曰：『馮夷，華陰潼鄉堤首（成疏有「里」字。）人也。服八石，得水仙，是爲河伯。』一云：以八月庚子浴於河，溺死。」</span>肩吾得之，以處大山；<span class="jiazhu">司馬云：「山神，不死，至孔子時。」成云：「得道，處東嶽，爲太山之神。」</span>黄帝得之，以登雲天；<span class="jiazhu">崔云：「黄帝得道而上天也。」</span>顓頊得之，以處玄宫；<span class="jiazhu">李云：「顓頊，高陽氏。玄宫，北方宫也。月令曰：『其帝顓頊，其神玄冥。』」成云：「得道爲北方之帝。玄者，北方之色，故處於玄宫。」</span>禺强得之，立乎北極；<span class="jiazhu">釋文：「海外經云：『北方禺强，黑身手足，乘兩龍。』郭璞以爲水神，人面鳥身。簡文云：『北海神也，一名禺京，是黄帝之孫也。』」</span>西王母得之，坐乎少廣，莫知其始，莫知其終；<span class="jiazhu">釋文：「山海經：『西王母狀如人，狗尾，蓬頭，戴勝，善嘯，居海水之涯。』漢武内傳云：『西王母與上元夫人降帝，美容貌，神仙人也。』崔云：『少廣，山名。』或云：西方空界之名。」</span>彭祖得之，上及有虞，下及五伯；<span class="jiazhu">崔云：「彭祖壽七百歲，或以爲仙，不死。」成云：「上自有虞，下及殷、周，凡八百年。」</span>傅說得之，以相武丁，奄有天下，乘東維，騎箕尾，而比於列星。<span class="jiazhu">司馬云：「東維箕、斗之間，天漢津之東維也。星經：『傅說一星，在尾上。』」崔云：「傅說死，其精神乘東維，託龍尾，乃列宿。」釋文：「崔本此下更有『其生無父母，死，登假，三年而形遯，此言神之無能名者也』。」案：下引七事以明之。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>南伯子葵問乎女偊曰：「子之年長矣，而色若孺子，何也？」<span class="jiazhu">李云：「葵當爲綦，聲之誤也。」釋文：「偊，徐音禹。一云：是婦人也。」</span>曰：「吾聞道矣。」南伯子葵曰：「道可得學邪？」曰：「惡！惡可！子非其人也。夫卜梁倚有聖人之才，而無聖人之道，我有聖人之道，而無聖人之才，<span class="jiazhu">李云：「卜梁姓，倚名。」宣云：「倚聰明，似子貢；偊忘聰明，似顔子也。」</span>吾欲以教之，庶幾其果爲聖人乎！不然，以聖人之道告聖人之才，亦易矣。吾猶守而告之，<span class="jiazhu">守而不去，與爲諄復。</span>參日而後能外天下；<span class="jiazhu">成云：「心既虛寂，萬境皆空。」</span>已外天下矣，吾又守之，七日而後能外物；<span class="jiazhu">郭云：「物者，朝夕所需，切己難忘。」成云：「天下疏遠易忘，資身之物親近難忘，守經七日，然後遺之。」</span>已外物矣，吾又守之，九日而後能外生；<span class="jiazhu">成云：「隳體離形，坐忘我喪。」</span>已外生矣，而後能朝徹；<span class="jiazhu">成云：「死生一觀，物我兼忘，豁然如朝陽初啟，故謂之朝徹。」宣云：「朝徹，如平旦之清明。」</span>朝徹，而後能見獨；<span class="jiazhu">見一而已。</span>見獨，而後能無古今；<span class="jiazhu">成云：「任造物之日新，隨變化而俱往，故無古今之異。」</span>無古今，而後能入於不死不生。<span class="jiazhu">宣云：「生死一也。至此，則道在我矣。」</span>殺生者不死，生生者不生。<span class="jiazhu">蘇輿云：「『殺生』二語，申釋上文。絶貪生之妄覬，故曰殺生；安性命之自然，故曰生生。死生順受，是不死不生也。」</span>其<span class="jiaozhusup">校：「其」字，據集釋本補。</span>爲物，無不將也，無不迎也；<span class="jiazhu">成云：「將，送也。道之爲物，拯濟無方，迎無窮之生，送無量之死。」</span>無不毁也，無不成也。<span class="jiazhu">成云：「不送而送，無不毁滅；不迎而迎，無不生成。」</span>其名爲攖寧。攖寧也者，攖而後成者也。」<span class="jiazhu">郭嵩燾云：「孟子趙注：『攖，迫也。』物我生死之見迫於中，將迎成毁之機迫於外，而一無所動其心，乃謂之攖寧。置身紛紜蕃變、交争互觸之地，而心固寧焉，則幾於成矣，故曰『攖而後成』。」</span>南伯子葵曰：「子獨惡乎聞之？」曰：「聞諸副墨之子，<span class="jiazhu">成云：「副，貳也。」宣云：「文字是翰墨爲之，然文字非道，不過傳道之助，故謂之副墨。又對初作之文字言，則後之文字，皆其孳生者，故曰『副墨之子』。」</span>副墨之子聞諸洛誦之孫，<span class="jiazhu">成云：「羅洛誦之。」案：謂連絡誦之，猶言反復讀之也。洛、絡同音借字。對古先讀書者言，故曰「洛誦之孫」。古書先口授而後著之竹帛，故云然。</span>洛誦之孫聞之瞻明，<span class="jiazhu">見解洞徹。</span>瞻明聞之聶許，<span class="jiazhu">聶許，小語，猶囁嚅。</span>聶許聞之需役，<span class="jiazhu">成云：「需，須。役，行也。須勤行勿怠者。」</span>需役聞之於謳，<span class="jiazhu">釋文：「於音烏。王云：『謳，歌謡也。』」宣云：「詠歎歌吟，寄趣之深。」</span>於謳聞之玄冥，<span class="jiazhu">宣云：「玄冥，寂寞之地。」</span>玄冥聞之參寥，<span class="jiazhu">宣云：「參悟空虛。」</span>參寥聞之疑始。」<span class="jiazhu">宣云：「至於無端倪，乃聞道也。疑始者，似有始而未嘗有始。」</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>子祀、子輿、子犂、子來四人相與語曰：<span class="jiazhu">崔云：「淮南『子祀』作『子永』，行年五十四，而病傴僂。」顧千里云：「淮南精神篇作『子求』，非。求、永字，經傳多互誤。抱朴子博喻篇：『子永歎天倫之偉。』」案：據此，下「祀」「輿」字當互易。</span>「孰能以無爲首，以生爲脊，以死爲尻，孰知生死存亡之一體者，吾與之友矣。」<span class="jiazhu">成云：「人起自虛無，故以無爲首；從無生有，生則居次，故以生爲脊；死最居後，故以死爲尻。死生雖<span class="jiaozhusup">校：「雖」原作「離」。</span>異，同乎一體。能達斯趣，所遇皆適，豈有存亡欣惡於其間，誰能知是，我與爲友也。」</span>四人相視而笑，莫逆於心，遂相與爲友。俄而子輿有病，子祀往問之。曰：「偉哉！夫造物者，將以予爲此拘拘也！<span class="jiazhu">成云「子輿自歎。」司馬云：「拘拘，體拘攣也。」</span>曲僂發背，<span class="jiazhu">成云：「傴僂曲腰，背骨發露。」</span>上有五管，<span class="jiazhu">五藏之管向上。</span>頤隱於齊，<span class="jiazhu">同臍。</span>肩高於頂，句贅指天。」<span class="jiazhu">李云：「句贅，項椎。其形似贅，言其上向。」</span>陰陽之氣有沴，<span class="jiazhu">郭云：「沴，陵亂也。」同戾。</span>其心閒而無事，<span class="jiazhu">宣云：「不以病攖心。」</span>跰𨇤而鑑於井，<span class="jiazhu">成云：「跰𨇤，曳疾貌。曳疾力行，照臨於井。」</span>曰：「嗟乎！夫造物者，又將以予爲此拘拘也！」<span class="jiazhu">重歎之。</span>子祀曰：「汝惡之乎？」曰：「亡，<span class="jiazhu">無同。</span>予何惡！浸假而化予之左臂以爲雞，予因以求時夜；<span class="jiazhu">司夜也。「雞」疑是「卵」字之誤。時夜，即雞也。既化爲雞，何又云因以求雞？惟雞出於卵，鴞出於彈，故因卵以求時夜，因彈以求鴞炙耳。齊物論云：「見卵而求時夜，見彈而求鴞炙」，與此文大同，亦其明證矣。</span>浸假而化予之右臂以爲彈，予因以求鴞炙；浸假而化予之尻以爲輪，以神爲馬，予因以乘之，豈更駕哉！<span class="jiazhu">郭云：「無往不因，無因不可。」</span>且夫得者時也，失者順也，安時而處順，哀樂不能入也。此古之所謂縣解也，<span class="jiazhu">成云：「得者，生也；失者，死也。」案養生主篇：「適來，夫子時也；適去，夫子順也。安時而處順，哀樂不能入也。古者謂是帝之縣解。」與此文證合。</span>而不能自解者，物有結之。<span class="jiazhu">郭云：「一不能自解，則眾物共結之矣。」</span>且夫物不勝天久矣，吾又何惡焉？」俄而子來有病，喘喘然將死，其妻子環而泣之。<span class="jiazhu">成云：「喘喘，氣息急也。」</span>子犂往問之曰：「叱！避！<span class="jiazhu">叱令其妻子避。</span>無怛化！」<span class="jiazhu">釋文：「怛，驚也。」勿驚將化人。</span>倚其户與之語曰：「偉哉造物！又將奚以汝爲？<span class="jiazhu">爲何物？</span>將奚以汝適？<span class="jiazhu">適，往也。</span>以汝爲鼠肝乎？以汝爲蟲臂乎？」<span class="jiazhu">王云：「取微蔑至賤。」</span>子來曰：「父母於子，東西南北，唯命之從。陰陽於人，不翅於父母，<span class="jiazhu">成云：「陰陽造化，何啻二親乎！」</span>彼近吾死而我不聽，我則悍矣，彼何罪焉！<span class="jiazhu">彼，陰陽。悍，不順。宣云：「近，迫也。」</span>夫大塊載我以形，勞我以生，佚我以老，息我以死。故善吾生者，乃所以善吾死也。<span class="jiazhu">六語又見大宗師篇。</span>今之大冶鑄金，金踴躍曰『我必且爲鏌鋣』，大冶必以爲不祥之金。<span class="jiazhu">大冶，鑄金匠。</span>今一犯人之形，而曰『人耳人耳』，夫造化者必以爲不祥之人。<span class="jiazhu">犯同笵。偶成爲人，遂欣愛鄭重，以爲異於眾物，則造化亦必以爲不祥。</span>今一以天地爲大鑪，以造化爲大冶，惡乎往而不可哉！」<span class="jiazhu">鼠肝、蟲臂，何關念慮！</span>成然寐，蘧然覺。<span class="jiazhu">成然爲人，寐也；蘧然長逝，覺也。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>子桑户、孟子反、子琴張三人相與友，曰：「孰能相與於無相與，相爲於無相爲？<span class="jiazhu">成云：「如百體各有司存，更相御用，無心於相與，無意於相爲，而相濟之功成矣。故於無與而相與周旋，無爲而相爲交友者，其意亦然。」</span>孰能登天遊霧，<span class="jiazhu">宣云：「超於物外。」</span>撓挑無極，<span class="jiazhu">李云：「撓挑，猶宛轉也。宛轉玄曠之中。」</span>相忘以生，無所終窮？」<span class="jiazhu">宣云：「不悅生，不惡死。」</span>三人相視而笑，莫逆於心，遂相與爲<span class="jiaozhusup">校：「爲」字原脫。</span>友。莫然有閒，<span class="jiazhu">崔云：「莫然，定也。閒，頃也。」</span>而子桑户死，未葬。孔子聞之，使子貢往侍事焉。<span class="jiazhu">成云：「供給喪事。」</span>或編曲，<span class="jiazhu">李云：「曲，蠶薄。」</span>或鼓琴，相和而歌曰：「嗟來桑户乎！嗟來桑户乎！而已反其真，<span class="jiazhu">而，汝。</span>而我猶爲人猗！」<span class="jiazhu">成云：「猗，相和聲。」</span>子貢趨而進曰：「敢問臨尸而歌，禮乎？」二人相視而笑，曰：「是惡知禮意！」<span class="jiazhu">是，謂子貢。</span>子貢反，以告孔子曰：「彼何人者邪？修行無有，<span class="jiazhu">無自修之行。</span>而外其形骸，臨尸而歌，顔色不變，無以命之。<span class="jiazhu">崔云：「命，名也。」</span>彼何人者邪？」孔子曰：「彼游方之外者也，而丘游方之内者也。<span class="jiazhu">成云：「方，區域也。」</span>外内不相及，而丘使女往弔之，丘則陋矣。彼方且與造物者爲人，<span class="jiazhu">王引之云：「爲人，猶言爲偶。中庸『仁者人也』，鄭注：『讀如「相人偶」之人，以人意相存偶之言。』公食大夫禮注：『每曲揖，及當碑揖，相人偶。』是人與偶同義。淮南原道篇：『與造化者爲人。』義同。齊俗篇『上與神明爲友，下與造化爲人』，尤其明證。」</span>而遊乎天地之一氣。彼以生爲附贅縣疣，<span class="jiazhu">成云：「氣聚而生，譬疣贅附縣，非所樂。」</span>以死爲決𤴯潰癰。<span class="jiazhu">釋文：「𤴯，胡亂反。」宣云：「疽屬。」成云：「氣散而死，若𤴯癰決潰，非所惜。」</span>夫若然者，又惡知死生先後之所在！<span class="jiazhu">宣云：「一氣循環。」</span>假於異物，託於同體，<span class="jiazhu">宣云：「即圓覺經地、風、水、火四大合而成體之說。蓋視生偶然耳。」</span>忘其肝膽，遺其耳目，<span class="jiazhu">宣云：「外身也，視死偶然耳。」</span>反覆終始，不知端倪，<span class="jiazhu">往來生死，莫知其極。</span>芒然彷徨乎塵垢之外，逍遥乎無爲之業。<span class="jiazhu">成云：「芒然，無知貌。放任於塵累之表，逸豫於清曠之鄉。」</span>彼又惡能憒憒然爲世俗之禮，以觀眾人之耳目哉！」<span class="jiazhu">成云：「憒憒，煩亂。」釋文：「觀，示也。」</span>子貢曰：「然則夫子何方之依？」<span class="jiazhu">成云：「方内方外，未知夫子依從何道？」</span>孔子曰：「丘，天之戮民也。<span class="jiazhu">成云：「聖跡禮儀，乃桎梏形性。夫子既依方内，是自然之理，刑戮之人也。故德充篇云『天刑之，安可解乎』！」</span>雖然，吾與汝共之。」<span class="jiazhu">宣云：「己之所得不欲隱。」</span>子貢曰：「敢問其方。」孔子曰：「魚相造乎水，人相造乎道。<span class="jiazhu">造，詣也。造乎水者魚之樂，造乎道者人之樂。</span>相造乎水者，穿池而養給；相造乎道者，無事而生定。<span class="jiazhu">釋文：「池，本亦作地。」案：兩本並通。魚得水則養給，人得道則性定。生、性字通。</span>故曰：魚相忘乎江湖，人相忘乎道術。」<span class="jiazhu">宣云：「愈大則愈適，豈但養給、生定而已。」</span>子貢曰：「敢問畸人。」<span class="jiazhu">司馬云：「畸，不耦也。」郭云：「問向所謂方外而不偶於俗者安在？」</span>曰：「畸人者，畸於人而侔於天。<span class="jiazhu">司馬云：「侔，等也。」成云：「率其本性，與自然之理同。」</span>故曰：天之小人，人之君子；<span class="jiazhu">宣云：「拘拘禮法，不知性命之情，而人稱爲有禮。」</span>人之君子，天之小人也。」<span class="jiazhu">案：各本皆同。疑複語無義，當作「天之君子，人之小人也」。成云：「子反、琴張，不偶於俗，乃曰畸人，實天之君子。」案不偶於俗，即謂不偕於禮，則人皆不然之，故曰「天之君子，人之小人也」，文義甚明。蘇輿云：「以人之小人斷定畸人，則琴張、孟孫輩皆非所取，莊生豈真不知禮者哉！」</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>顔囘問仲尼曰：「孟孫才，<span class="jiazhu">名才。</span>其母死，哭泣無涕，中心不戚，居喪不哀。無是三者，以善處喪蓋魯國。固有無其實而得其名者乎？囘壹怪之。」<span class="jiazhu">郭、陸、成本「喪」字絶句。李楨云：「文義未完。『蓋魯國』三字當屬上句，與應帝王篇『功蓋天下』義同。釋言：『弇，蓋也。』釋名：『蓋，加也。』並有高出其上之意。言才以善處喪名蓋魯國也。」</span>仲尼曰：「夫孟孫氏盡之矣，進於知矣。<span class="jiazhu">成云：「進，過也。」宣云：「其盡道過於知喪禮者。」</span>唯簡之而不得，<span class="jiazhu">宣云：「簡者，略於事。世俗相因，不得獨簡，故未免哭泣居喪之事。」</span>夫已有所簡矣。<span class="jiazhu">宣云：「然已無涕、不戚、不哀，是已有所簡矣。」蘇輿云：「二語泛言，不屬孟孫氏說。」姚云：「常人束於生死之情以爲哀痛，簡之而不得，不知於性命之真，已有所簡矣。」似較宣說爲優。</span>孟孫氏不知所以生，不知所以死，<span class="jiazhu">宣云：「生死付之自然，此其進於知也。」</span>不知就先，不知就後，<span class="jiazhu">成云：「先，生；後，死。既一於死生，故無去無就。」</span>若化爲物，以待其所不知之化已乎！<span class="jiazhu">宣云：「順其所以化，以待其將來所不可知之化，如此而已。」案：死爲鬼物，化也。鼠肝、蟲臂，所不知之化也。</span>且方將化，惡知不化哉？方將不化，惡知已化哉？<span class="jiazhu">宣云：「四語正不知之化，總非我所能與。」</span>吾特與汝其夢未始覺者邪！<span class="jiazhu">宣云：「未能若孟孫之進於知也。」</span>且彼有駭形而無損心，<span class="jiazhu">彼孟孫氏雖有駭變之形，而不以損累其心。</span>有旦宅而無情死。<span class="jiazhu">成云：「旦，日新也。宅者，神之舍也。以形之改變，爲宅舍之日新耳。」姚云：「情，實也。言本非實有死者。」</span>孟孫氏特覺，人哭亦哭，是自其所以乃。<span class="jiazhu">乃，猶言如此。人哭亦哭，己無容心。蘇輿云：「『孟孫氏特覺』句絶。言我汝皆夢，而孟孫獨覺，人哭亦哭，是其隨人發哀。」</span>且也，相與吾之耳矣，庸詎知吾所謂吾之乎？<span class="jiazhu">人每見吾暫有身，則相與吾之。豈知吾所謂吾之，果爲吾乎，果非吾乎？</span>且汝夢爲鳥而厲乎天，<span class="jiazhu">厲、戾同聲通用，至也。</span>夢爲魚而没於淵，不識今之言者，其覺者乎，夢者乎？<span class="jiazhu">未知魚鳥是覺邪夢邪，抑今人之言魚鳥者是覺邪夢邪？</span>造適不及笑，獻笑不及排，<span class="jiazhu">宣云：「人但知笑爲適意，不知當其忽造適意之境，心先喻之，不及笑也。及忽發爲笑，又是天機自動，亦不及推排而爲之，是適與笑不自主也。」</span>安排而去化，乃入於寥天一。」<span class="jiazhu">宣云：「由此觀之，凡事皆非己所及排，冥冥中有排之者。今但當安於所排，而忘去死化之悲，乃入於空虛之天之至一者耳。」</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>意而子見許由，許由曰：「堯何以資汝？」<span class="jiazhu">成云：「意而，古之賢人。」郭云：「資者，給濟之謂。」</span>意而子曰：「堯謂我：『汝必躬服仁義，而明言是非。』」<span class="jiazhu">成云：「必須己身服行，亦復明言示物。」</span>許由曰：「而奚爲來軹？<span class="jiazhu">而，汝也。軹同只。</span>夫堯既已黥汝以仁義，而劓汝以是非矣，<span class="jiazhu">宣云：「如加之以刑然。」</span>汝將何以遊夫遥蕩、恣睢、轉徙之途乎？」<span class="jiazhu">成云：「恣睢，縱任也。轉徙，變化也。」案：言汝既爲堯所誤，何以遊乎逍遥放蕩、縱任變化之境乎？</span>意而子曰：「雖然，吾願游於其藩。」<span class="jiazhu">宣云：「言雖不能遵途，願涉其藩籬。」</span>許由曰：「不然。夫盲者無以與乎眉目顔色之好，瞽者無以與乎青黄黼黻之觀。」意而子曰：「夫無莊之失其美，<span class="jiazhu">成云：「無莊，古之美人，爲聞道，故不復莊飾，而自忘其美色。」</span>據梁之失其力，<span class="jiazhu">成云：「據梁，古之多力人，爲聞道守雌故，失其力。」</span>黄帝之亡其知，<span class="jiazhu">成云：「黄帝有聖知，亦爲聞道，故能亡遣其知。」</span>皆在鑪捶之間耳。<span class="jiazhu">釋文：「捶，本又作錘。」成云：「鑪，竈也。錘，鍛也。三人以聞道契真，如器物假鑪冶打鍛，以成用耳。」</span>庸詎知夫造物者之不息我黥而補我劓，使我乘成以隨先生邪？」<span class="jiazhu">宣云：「乘，猶載也。黥劓則體不備，息之補之，復完成矣。天今使我遇先生，安知不使我載一成體以相隨邪？」</span>許由曰：「噫！未可知也。我爲汝言其大略。吾師乎！吾師乎！䪡萬物而不爲義，澤及萬世而不爲仁，<span class="jiazhu">司馬云：「䪡，碎也。」盧文弨云：「說文作䪡，亦作韲。隸省作䪠。」成云：「素秋霜降，碎落萬物，非有心斷割而爲義。青春和氣，生育萬物，非有情恩愛而爲仁。」</span>長於上古而不爲老，<span class="jiazhu">成云：「萬象之前，先有此道，而日新不窮。」案：語又見前。</span>覆載天地、刻彫眾形而不爲巧。<span class="jiazhu">成云：「天覆地載，以道爲原，眾形彫刻，咸資造化，同稟自然，故巧名斯滅。」</span>此所遊已。」<span class="jiazhu">宣云：「應上游。」</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>顔囘曰：「囘益矣。」仲尼曰：「何謂也？」曰：「囘忘仁義矣。」曰：「可矣，猶未也。」他日復見，曰：「囘益矣。」曰：「何謂也？」曰：「囘忘禮樂矣。」曰：「可矣，猶未也。」他日復見，曰：「囘益矣。」曰：「何謂也？」曰：「囘坐忘矣。」<span class="jiazhu">司馬云「坐而自忘其身。」</span>仲尼蹵然曰：「何謂坐忘？」顔囘曰：「墮肢體，黜聰明，<span class="jiazhu">成云：「墮，毁廢。黜，退除。」</span>離形去知，<span class="jiazhu">宣云：「總上二句。」</span>同於大通，<span class="jiazhu">成云：「冥同大道。」</span>此謂坐忘。」仲尼曰：「同則無好也，<span class="jiazhu">宣云：「無私心。」</span>化則無常也。<span class="jiazhu">宣云：「無滯理。」</span>而果其賢乎！丘也請從而後也。」<span class="jiazhu">爾誠賢乎！吾亦願學。極贊以進囘。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>子輿與子桑友，而霖雨十日。<span class="jiazhu">雨三日以往爲霖。</span>子輿曰：「子桑殆病矣！」裹飯而往食之。至子桑之門，則若歌若哭，鼓琴曰：「父邪母邪！天乎人乎！」有不任其聲，而趨舉其詩焉。<span class="jiazhu">崔云：「不任其聲，憊也。」成云：「趨，卒疾也。」</span>子輿入，曰：「子之歌詩，何故若是？」<span class="jiazhu">成云：「歌詩似有怨望，故驚怪問其所由。」</span>曰：「吾思乎使我至此極者而弗得也。父母豈欲吾貧哉？天無私覆，地無私載，天地豈私貧我哉？求其爲之者而不得也。然而至此極者，命也夫！」<span class="jiazhu">知命所爲，順之而已。</span></p>
</div></body></html>