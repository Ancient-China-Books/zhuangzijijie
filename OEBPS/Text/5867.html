<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">内篇・德充符第五</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="德充符第五">德充符第五</span></span></h1>
<p class="jiazhu" id="p0"><a class="gg-link" href="#p0" onclick="return changeColor(this);"></a>德充於内，自有形外之符驗也。</p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>魯有兀者王駘，<span class="jiazhu">李云：「刖足曰兀。」</span>從之遊者，與仲尼相若。<span class="jiazhu">郭云：「弟子多少敵孔子。」</span>常季問於仲尼曰：「王駘，兀者也，從之遊者，與夫子中分魯。<span class="jiazhu">釋文：「常季，或云：孔子弟子。」或云：魯賢人。</span>立不教，坐不議，虛而往，實而歸。<span class="jiazhu">弟子皆有所得。</span>固有不言之教，无形而心成者邪？<span class="jiazhu">宣云：「默化也。」</span>是何人也？」仲尼曰：「夫子，聖人也。丘也，直後而未往耳。<span class="jiazhu">直，特也。未及往從。</span>丘將以爲師，而況不如丘者乎！奚假魯國！<span class="jiazhu">何但假借魯之一邦！</span>丘將引天下而與從之。」常季曰：「彼兀者也，而王先生，<span class="jiazhu">言居然王先生也。</span>其與庸亦遠矣。<span class="jiazhu">固當與庸人相遠。</span>若然者，其用心也，獨若之何？」仲尼曰：「死生亦大矣，而不得與之變，<span class="jiazhu">其人與變俱，故死生不變。</span>雖天地覆墜，亦將不與之遺。<span class="jiazhu">成云：「遺，失也。」言不隨之而遺失。</span>審乎无假，而不與物遷，<span class="jiazhu">郭慶藩云：「假是瑕之誤。淮南精神訓正作『審乎無瑕。』謂審乎己之無可瑕疵，斯任物自遷，而無役於物也。左傳『傅瑕』，鄭世家作『甫假』，禮檀弓『公肩假』，漢書人表作『公肩瑕』。瑕、假形近，易致互誤。」</span>命物之化，而守其宗也。」<span class="jiazhu">宣云：「主宰物化，執其樞紐。」</span>常季曰：「何謂也？」仲尼曰：「自其異者視之，肝膽楚越也；<span class="jiazhu">本一身，而世俗異視之。</span>自其同者視之，萬物皆一也。<span class="jiazhu">皆天地間一物。</span>夫若然者，且不知耳目之所宜，<span class="jiazhu">耳目之宜於聲色，彼若冥然無所知。</span>而遊心於德之和，<span class="jiazhu">郭云：「放心於道德之間，而曠然無不適也。」</span>物視其所一，而不見其所喪，<span class="jiazhu">宣云：「視萬物爲一致，無有得喪。」</span>視喪其足，猶遺土也。」常季曰：「彼爲己，<span class="jiazhu">言駘但能修己耳。</span>以其知得其心，<span class="jiazhu">以其真知，得還吾心理。</span>以其心得其常心，<span class="jiazhu">又以吾心理，悟得古今常然之心理。</span>物何爲最之哉？」<span class="jiazhu">最，聚也。眾人何爲羣聚而從之哉？</span>仲尼曰：「人莫鑑於流水，而鑑於止水，唯止能止眾止。<span class="jiazhu">成云：「鑑，照也。」宣云「水不求鑑，而人自來鑑。唯自止，故能止眾之求止者。」</span>受命於地，唯松柏獨也在，<span class="jiazhu">句。</span>冬夏青青；受命於天，唯舜獨也正，<span class="jiazhu">郭云：「下首唯有松柏，上首唯有聖人，故凡不正者皆來求正。若物皆青全，則無貴於松柏；人各自正，則無羨於大聖而趨之。」成云：「人頭在上，去上則死；木頭在下，去下則死。是以呼人爲上首，呼木爲下首。故上首食傍首，傍首食下首。下首草木，傍首蟲獸。」</span>幸能正生，以正眾生。<span class="jiazhu">宣云：「舜能正己之性，而物性自皆受正。」</span>夫保始之徵，<span class="jiazhu">保守本始之性命，於何徵驗？</span>不懼之實。勇士一人，雄入於九軍。<span class="jiazhu">崔云：「天子六軍，諸侯三軍，通爲九軍。」</span>將求名而能自要者，而猶若此，<span class="jiazhu">將求功名而能自必者，猶可如此。</span>而況官天地，府萬物，<span class="jiazhu">成云：「綱維二儀，苞藏宇宙。」</span>直寓六骸，<span class="jiazhu">宣云：「直，猶特。以六骸爲吾寄寓。」成云：「六骸，身首四肢也。」</span>象耳目，<span class="jiazhu">宣云：「以耳目爲吾跡象。」</span>一知之所知，<span class="jiazhu">上知謂智，下知謂境。純一無二。</span>而心未嘗死者乎！<span class="jiazhu">宣云：「得其常心，不以死生變。」</span>彼且擇日而登假，<span class="jiazhu">假，徐音遐。宣云：「曲禮：『天王登假。』此借言遺世獨立。擇日，猶言指日。」案：言若黄帝之遊於太清。</span>人則從是也。<span class="jiazhu">宣云：「人自不能舍之。」</span>彼且何肯以物爲事乎！」<span class="jiazhu">因常季疑駘有動眾之意，故答之。</span>申徒嘉，兀者也，而與鄭子産同師於伯昏无人。<span class="jiazhu">雜篇作「瞀人」。</span>子産謂申徒嘉曰：「我先出，則子止；子先出，則我止。」<span class="jiazhu">郭云：「羞與刖者並行。」</span>其明日，又與合堂同席而坐。子産謂申徒嘉曰：「我先出，則子止；子先出，則我止。今我將出，子可以止乎，其未邪？<span class="jiazhu">郭云：「質而問之，欲使必不並己。」</span>且子見執政而不違，子齊執政乎？」<span class="jiazhu">執政，子産自稱。違，避。也齊，同也。斥其不遜讓。</span>申徒嘉曰：「先生之門，固有執政焉如此哉？<span class="jiazhu">言伯昏先生之門，以道德相高，固有以執政自多如此者哉？</span>子而說子之執政而後人者也！<span class="jiazhu">子乃悅愛子之執政，而致居人後者也！</span>聞之曰：『鑑明則塵垢不止，止則不明也。久與賢人處，則无過。』<span class="jiazhu">止，猶集也。明鏡無塵，親賢無過。</span>今子之所取大者，先生也，而猶出言若是，不亦過乎！」<span class="jiazhu">宣云：「取大，求廣見識。」案：取大，猶言引重。</span>子産曰：「子既若是矣，<span class="jiazhu">既已殘形。</span>猶與堯争善，<span class="jiazhu">宣云：「堯乃善之至者，故以爲言。」</span>計子之德不足以自反邪？」<span class="jiazhu">宣云：「計子之素行，必有過而後致兀，尚不足自反邪？」</span>申徒嘉曰：「自狀其過以不當亡者眾，不狀其過以不當存者寡。<span class="jiazhu">狀，猶顯白也。自顯言其罪過，以爲不至亡足者多矣；不顯言其罪過，而自反以爲不當存足者少也。</span>知不可奈何而安之若命，惟有德者能之。<span class="jiazhu">宣云：「以兀爲自然之命而不介意，非有德者不能。」</span>遊於羿之彀中，中央者，中地也，然而不中者，命也。<span class="jiazhu">上二中，如字。下二中，竹仲反。以羿彀喻刑網。言同居刑網之中，孰能自信無過？其不爲刑罰所加，亦命之偶值耳。</span>人以其全足笑吾不全足者多矣。我怫然而怒，而適先生之所，則廢然而反。<span class="jiazhu">郭云：「廢向者之怒而復常。」</span>不知先生之洗我以善邪！<span class="jiazhu">以善道浄我心累。</span>吾與夫子遊十九年矣，而未嘗知吾兀者也。<span class="jiazhu">未聞先生以殘形見擯。</span>今子與我遊於形骸之内，<span class="jiazhu">以道德相友。</span>而子索我於形骸之外，<span class="jiazhu">以形跡相繩。</span>不亦過乎！」子産蹵然改容更貌曰：「子无乃稱！」<span class="jiazhu">蹵然起謝。乃者，猶言如此。子無乃稱，謂子毋如此言也。大宗師篇「不知其所以乃」，亦謂不知其所以如此也。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>魯有兀者叔山无趾，<span class="jiazhu">李云：「叔山，氏。」宣云：「無足趾，遂爲號。」</span>踵見仲尼。<span class="jiazhu">崔云：「無趾，故踵行。」</span>仲尼曰：「子不謹，前既犯患若是矣。雖今來，何及矣？」无趾曰：「吾唯不知務而輕用吾身，吾是以亡足。今吾來也，猶有尊足者存，<span class="jiazhu">宣云：「有尊於足者，不在形骸。」</span>吾是以務全之也。夫天无不覆，地无不載，吾以夫子爲天地，安知夫子之猶若是也！」孔子曰：「丘則陋矣。夫子胡不入乎？請講以所聞！」无趾出。<span class="jiazhu">宣云：「徑去。」</span>孔子曰：「弟子勉之！夫无趾，兀者也，猶務學以復補前行之惡，而況全德之人乎！」<span class="jiazhu">前惡虧德，求學以補之，況無惡行而全德者乎！</span>无趾語老聃曰：「孔丘之於至人，其未邪！彼何賓賓以學子爲？<span class="jiazhu">俞云：「賓賓，猶頻頻也。賓聲、頻聲之字，古相通。廣雅釋訓：『頻頻，比也。』」郭云：「怪其方復學於老聃。」</span>彼且蘄以諔詭幻怪之名聞，不知至人之以是爲己桎梏邪？」<span class="jiazhu">李云：「諔詭，奇異也。」案：吕覽傷樂篇作「俶詭」。木在足曰桎，在手曰梏。蘄、期同。言彼期以異人之名聞於天下，不知至人之於名，視猶己之桎梏邪？</span>老聃曰：「胡不直使彼以死生爲一條，以可不可爲一貫者，解其桎梏，其可乎？」<span class="jiazhu">言生死是非，可通爲一，何不使以死生是非爲一條貫者，解其迷惑，庶幾可乎！</span>无趾曰：「天刑之，安可解？」<span class="jiazhu">言其根器如此，天然刑戮，不可解也。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>魯哀公問於仲尼曰：「衞有惡人焉，曰哀駘它。<span class="jiazhu">釋文：「惡，醜。李云：『哀駘，醜貌。它其名。』」</span>丈夫與之處者，思而不能去也。婦人見之，請於父母曰『與爲人妻，寧爲夫子妾』者，十數而未止也。未嘗有聞其唱者也，常和而已矣。<span class="jiazhu">未嘗先人，感而後應。</span>无君人之位以濟乎人之死，<span class="jiazhu">宣云：「濟猶拯也。」</span>无聚䘵以望人之腹。<span class="jiazhu">李楨云：「說文：『望，月滿也。』腹滿爲飽，猶月滿爲望，故以擬之。」</span>又以惡駭天下，<span class="jiazhu">非以美動人。</span>和而不唱，<span class="jiazhu">未嘗招引人。</span>知不出乎四域，<span class="jiazhu">知名不出四境之遠。</span>且而雌雄合乎前。<span class="jiazhu">宣云：「婦人、丈夫，皆來親之。」</span>是必有異乎人者也。寡人召而觀之，果以惡駭天下。與寡人處，不至以月數，而寡人有意乎其爲人也；<span class="jiazhu">郭云：「未經月，已覺其有遠處。」</span>不至乎期年，而寡人信之。國无宰，寡人傳國焉。<span class="jiazhu">成云：「國無良宰，傳以國政。」釋文：「傳，丈<span class="jiaozhusup">校：「丈」原誤「文」，據釋文改。</span>專反。」</span>悶然而後應，<span class="jiazhu">悶然不合於其意，而後應焉。</span>氾而若辭。<span class="jiazhu">氾然不係於其心，而若辭焉。</span>寡人醜乎，<span class="jiazhu">李云：「醜，慚也。」</span>卒授之國。无幾何也，去寡人而行，<span class="jiazhu">成云：「俄頃之間，逃遁而去。」</span>寡人卹焉若有亡也，<span class="jiazhu">宣云：「卹，憂貌。」</span>若無與樂是國也。是何人者也？」仲尼曰：「丘也，嘗使於楚矣，適見㹠子食於其死母者，<span class="jiazhu">釋文：「㹠，本又作豚。」郭注：「食，乳也。」</span>少焉眴若，皆棄之而走。<span class="jiazhu">釋文：「眴，本亦作瞬，司馬云：『驚貌。』」俞云：「眴若，猶眴然。徐無鬼篇：『眾狙恂然棄而走。』眴、恂，並𠣬之假借。說文：『𠣬，驚辭也。』始就其母食，少焉，覺其死，皆驚走也。」</span>不見己焉爾，不得類焉爾。<span class="jiazhu">郭云：「生者以才德爲類，死而才德去矣，故生者以失類而走也。」案：言㹠子以母之不顧見己而驚疑，又不得其生之氣類而舍去也。</span>所愛其母者，非愛其形也，愛使其形者也。<span class="jiazhu">成云：「使其形者，精神也。」</span>戰而死者，其人之葬也，不以翣資，<span class="jiazhu">郭云：「翣者，武所資也。戰而死者，無武也，翣將安施！」成云：「翣者，武飾之具，武王爲之，或云周公作也。其形似方扇，使車兩邊。軍將行師，陷陣而死，及其葬日，不用翣資。是知翣者，武之所資，無武則翣無所資，以喻無神則形無所愛也。」李云：「資，送也。」</span>刖者之屨，无爲愛之，<span class="jiazhu">釋文：「爲，于僞反。」郭云：「愛屨者，爲足故耳。」</span>皆无其本矣。<span class="jiazhu">翣本於武，屨本於足。</span>爲天子之諸禦，不爪翦，不穿耳；<span class="jiazhu">禦女不加修飾，使其質全。</span>娶妻者止於外，不得復使。<span class="jiazhu">匹夫娶妻，休止於外，官不役之，使其形逸。</span>形全猶足以爲爾，<span class="jiazhu">上二事，皆全其形。</span>而況全德之人乎！<span class="jiazhu">宣云：「德全則有本，人豈能不愛乎！」</span>今哀駘它未言而信，无功而親，使人授己國，唯恐其不受也，是必才全而德不形者也。」哀公曰：「何謂才全？」仲尼曰：「死生存亡，窮達貧富，賢與不肖，毁譽、饑渴、寒暑，是事之變，命之行也，<span class="jiazhu">成云：「並事物之變化，天命之流行。」</span>日夜相代乎前，<span class="jiazhu">語又見齊物論篇。</span>而知不能規乎其始者也。<span class="jiazhu">宣云：「雖有智者，不能詰所自始。」</span>故不足以滑和，不可入於靈府。<span class="jiazhu">成云：「滑，亂也。」郭云：「靈府，精神之宇。」宣云：「惟其如是，故當任其自然，不足以滑吾之天和，不可以擾吾之靈府。」</span>使之和豫通而不失於兑，使日夜无郤而與物爲春，<span class="jiazhu">李云：「兑，悅也。郤，間也。」宣云：「使和豫之氣流通，不失吾怡悅之性，日夜無一息間隙，隨物所在，同遊於春和之中。」</span>是接而生時於心者也。<span class="jiazhu">宣云：「是四時不在天地，而吾心之春，無有間斷，乃接續而生時於心也。」</span>是之謂才全。」「何謂德不形？」曰：「平者，水停之盛也。<span class="jiazhu">郭云：「天下之平，莫盛於停水。」</span>其可以爲法也，<span class="jiazhu">郭云：「無情至平，故天下取正焉。」</span>内保之而外不蕩也。<span class="jiazhu">蕩，動也。内保其明，外不動於物。</span>德者，成和之修也。<span class="jiazhu">宣云：「修太和之道既成，乃名爲德也。」</span>德不形者，物不能離也。」<span class="jiazhu">含德之厚，人樂親之。</span>哀公異日以告閔子曰：「始也，吾以南面而君天下，執民之紀，而憂其死，<span class="jiazhu">成云：「執持綱紀，憂於兆庶，飲食教誨，恐其夭死。」</span>吾自以爲至通矣。今吾聞至人之言，<span class="jiazhu">宣云：「孔子之言哀駘它者。」</span>恐吾無其實，輕用吾身而亡其國。吾與孔丘，非君臣也，德友而已矣。」</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>闉跂支離无脤<span class="jiazhu">成云：「闉，曲也。謂攣曲企踵而行。脤，唇也。謂支體坼裂，傴僂殘病，復無唇也。」釋文：「脤，徐市軫反。又音唇。」</span>說衞靈公，靈公說之，而視全人，其脰肩肩。<span class="jiazhu">上說言說，下說音悅。其下同。釋文：「脰，頸也。李云：『肩肩，羸小貌。』」李楨云：「考工梓人文『數目顅脰』，注云：『顅，長脰貌。』與肩肩義合。知肩是省借，本字當作顅。」案：衞君悅之，顧視全人之脰，反覺其羸小也。</span>甕㼜大癭說齊桓公，桓公說之，而視全人，其脰肩肩。<span class="jiazhu">說文：「癭，瘤也。」李云：「甕㼜，大癭貌。」</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>故德有所長，而形有所忘，<span class="jiazhu">總上。</span>人不忘其所忘，而忘其所不忘，此謂誠忘。<span class="jiazhu">形宜忘，德不宜忘；反是，乃真忘也。</span>故聖人有所遊，<span class="jiazhu">遊心於虛。</span>而知爲孽，<span class="jiazhu">智慧運動，而生支孽。</span>約爲膠，<span class="jiazhu">禮信約束，而相膠固。</span>德爲接，<span class="jiazhu">廣樹德意，以相交接。</span>工爲商。<span class="jiazhu">工巧化居，以通商賈。</span>聖人不謀，惡用知？<span class="jiazhu">心無圖謀，故不用智。</span>不斲，惡用膠？<span class="jiazhu">質不彫琢，何須約束？</span>无喪，惡用德？<span class="jiazhu">德之言得也。本無喪失，何用以德相招引？</span>不貨，惡用商？<span class="jiazhu">不貴貨物，無須通商。</span>四者，天鬻也。天鬻者，天食也。<span class="jiazhu">釋文：「鬻，養也。」知、約、德、工四者，天所以養人也。天養者，天所以食之也。</span>既受食於天，又惡用人？<span class="jiazhu">既受食於天矣，則當全其自然，不用以人爲雜之。</span>有人之形，无人之情。<span class="jiazhu">屏絶情感。</span>有人之形，故羣於人；<span class="jiazhu">成云：「和光混跡。」</span>无人之情，故是非不得於身。<span class="jiazhu">絶是非之端。</span>眇乎小哉！所以屬於人也。謷乎大哉！獨成其天。<span class="jiazhu">崔云：「類同於人，所以爲小；情合於天，所以爲大。」成云：「謷，高大貌也。」</span>惠子謂莊子曰：「人故无情乎？」莊子曰：「然。」惠子曰：「人而无情，何以謂之人？」莊子曰：「道與之貌，天與之形，<span class="jiazhu">成云：「虛通之道，爲之相貌；自然之理，遺其形質。」</span>惡得不謂之人？」惠子曰：「既謂之人，惡得无情？」莊子曰：「是非吾所謂情也。<span class="jiazhu">宣云：「言惠子先誤認情字。」案：郭以是非承上言，非。</span>吾所謂无情者，言人之不以好惡内傷其身，常因自然而不益生也。」<span class="jiazhu">宣云：「本生之理，不以人爲加益之。」</span>惠子曰：「不益生，何以有其身？」<span class="jiazhu">成云：「若不資益生道，何以有其身乎？」</span>莊子曰：「道與之貌，天與之形，无以好惡内傷其身。<span class="jiazhu">有其身者如此。</span>今子外乎子之神，勞乎子之精，倚樹而吟，據槁梧而瞑。<span class="jiazhu">成云：「槁梧，夾膝几也。言惠子疏外神識，勞苦精靈，故行則倚樹而吟詠，坐則隱几而談說，形勞心倦，疲怠而瞑。」</span>天選子之形，<span class="jiazhu">選，解如孟子「選擇而使子」之選。</span>子以堅白鳴！」<span class="jiazhu">言子以此自鳴，與公孫龍「堅白」之論何異？齊物論所謂「以堅白之昧終」也。解見前。</span></p>
</div></body></html>