<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">雜篇・寓言第二十七</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="寓言第二十七">寓言第二十七</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>寓言十九，<span class="jiazhu">宣云：「寄寓之言，十居其九。」案：意在此而言寄於彼。</span>重言十七，<span class="jiazhu">宣云：「引重之言，十居其七。」</span>卮言日出，<span class="jiazhu">釋文：「卮，字又作巵，音支。字略云：『圓酒器也。』王云：『卮器滿即傾，空則仰，隨物而變，非執一守故者也。施之於言，故隨人從變，己無常主也。』」郭云：「日出，謂日新。」</span>和以天倪。<span class="jiazhu">成云：「和，合也。天倪，自然之分也。」案：謂止能應以自然。</span>寓言十九，藉外論之。<span class="jiazhu">郭云：「言出於己，俗多不受，故借外耳。肩吾、連叔之類。」</span>親父不爲其子媒。親父譽之，不若非其父者也；<span class="jiazhu">成云：「媒，媾合也。父談其子，人多不信；他人譽之，信者多矣。」</span>非吾罪也，人之罪也。<span class="jiazhu">非吾故爲支離之過，乃人妄起疑議之過也。</span>與己同則應，不與己同則反，同於己爲是之，異於己爲非之。<span class="jiazhu">人情專以同異爲是非，故須寓言。</span>重言十七，<span class="jiazhu">姚云：「莊生書，凡託爲人言者，十有其九；就寓言中，其託爲神農、黄帝、堯、舜、孔、顔之類，言足爲世重者，又十有其七。」</span>所以已言也，<span class="jiazhu">已，止也。止天下淆亂之言。</span>是爲耆艾。<span class="jiazhu">此爲長老之言，則稱引之。釋詁：「耆艾，長也。」</span>年先矣，而无經緯本末以期年耆者，是非先也。<span class="jiazhu">處事貴有經緯，立言貴有本末，所重乎耆艾者，年高而有道者也。若年居先矣，而胸無經緯本末，徒稱年耆者，是烏得爲先乎？蘇輿云：「期，猶限也。言他無以先人，徒以年爲限。則陽篇『計物之數，不止於萬，而期曰萬物』，與此期字義同。」</span>人而无以先人，无人道也；<span class="jiazhu">宣云：「不能盡人之道。」</span>人而无人道，是之謂陳人。<span class="jiazhu">郭云：「直是陳久之人耳。」宣云：「猶老朽也。」</span>卮言日出，和以天倪，因以曼衍，所以窮年。<span class="jiazhu">因其事理而曼衍之，日出不窮，聊以盡我之年歲耳。齊物論云：「和之以天倪，因之以曼衍，所以窮年也。」</span>不言則齊，齊與言不齊，言與齊不齊也，故曰无言。<span class="jiazhu">蘇輿云：「不言而道存，物論齊矣。言則有正有差，齊與言，言與齊，終無可齊之日，故曰莫若無言。」</span>言无言，<span class="jiazhu">郭云：「言彼所言，故雖有言而我仍無言也。」</span>終身言，未嘗言；終身不言，未嘗不言。有自也而可，有自也而不可；有自也而然，有自也而不然。<span class="jiazhu">郭云：「自，由也。由彼我之情偏，故有可不可，然不然。」</span>惡乎然？然於然。惡乎不然？不然於不然。惡乎可？可於可。惡乎不可？不可於不可。物固有所然，物固有所可，無物不然，無物不可。<span class="jiazhu">以上又見齊物論篇。</span>非卮言日出，和以天倪，孰得其久！<span class="jiazhu">非此無言之言，孰能傳久？</span>萬物皆種也，以不同形相禪，<span class="jiazhu">宣云：「皆有種類，各以其形禪於無窮。」</span>始卒若環，莫得其倫，<span class="jiazhu">郭云：「倫，理也。」案：如環無端，莫得其理。</span>是謂天均。天均者，天倪也。<span class="jiazhu">成云：「均，齊也。是謂天然齊等之道。即以齊均之道，亦名自然之分也。」案：齊物論亦云：「是以聖人和之以是非，而休乎天均，是之謂兩行。」</span></p>
<p class="em2 strong" id="p1"><a class="gg-link" href="#p1" onclick="return changeColor(this);"></a>莊子謂惠子曰：「孔子行年六十而六十化，始時所是，卒而非之，未知今之所謂是之非五十九年非也。」<span class="jiazhu">與則陽篇稱蘧伯玉同。</span>惠子曰：「孔子勤志服知也。」<span class="jiazhu">宣云：「疑孔子勤勞心志，從事於多知，未得爲化也。」</span>莊子曰：「孔子謝之矣，而其未之嘗言。<span class="jiazhu">宣云：「言孔子已謝去勤勞之跡而進於道，但口未之言耳。」</span>孔子云：<span class="jiazhu">宣云：「引孔子雅言。」</span>『夫受才乎大本，復靈以生。』<span class="jiazhu">大本，天也。人受才於天，而復其性靈以生。</span>鳴而當律，<span class="jiazhu">聲爲律。</span>言而當法，<span class="jiazhu">言而世爲天下法。</span>利義陳乎前，而好惡是非直服人之口而已矣。使人乃以心服而不敢蘁立，定天下之定。<span class="jiazhu">釋文：「蘁音悟，逆也。」案：言但取服人口而已。而能使人心服，自不敢迕，如此者，斯足以立定天下之定理也。子言如此。</span>已乎已乎！吾且不得及彼乎！」<span class="jiazhu">成云：「此莊子歎美宣尼之詞。」姚云：「勤志服知，孔子所言以教弟子者，然非孔子所以爲孔子，故曰謝之，若所未嘗言者，乃所爲孔子云也。何也？蓋有大本存焉。受才於大本，復善以反其生，孔子所以爲孔子也，還其大而已矣。若夫當律當法而明是非，此德之小者，豈孔子之謂哉！」義亦可采。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>曾子再仕而心再化，<span class="jiazhu">宣云：「化，變也。」</span>曰：「吾及親仕，三釜而心樂；<span class="jiazhu">成云：「六斗四升曰釜。」</span>後仕，三千鐘而不洎，<span class="jiazhu">成云：「六斛四斗曰鐘。洎，及也。」案：不及親。</span>吾心悲。」弟子問於仲尼曰：「若參者，可謂无所縣其罪乎？」<span class="jiazhu">郭云：「縣，係也。」宣云：「爲親而仕，心無係䘵之罪。」</span>曰：「既已縣矣。<span class="jiazhu">宣云：「已縣係於䘵養矣。」</span>夫无所縣者，可以有哀乎？<span class="jiazhu">成云：「孝子事親，務在於適，無論䘵之厚薄，盡於色養而已，故有傭賃而稱孝子，三仕猶爲不孝。既心存哀樂，得無係䘵之罪乎！夫唯無係者，故當無哀樂也。」</span>彼視三釜、三千鐘，如觀雀蚊虻相過乎前也。」<span class="jiazhu">彼，謂無係者。俞云：「雀字衍。釋文云：『元嘉本作「如鸛蚊」，無虻字。』是陸所見本未衍雀字，故但言元嘉本無虻字，不言其無雀字也。惟鸛與蚊虻，一鳥一蟲，取喻不倫。王云：『鸛蚊，取大小相縣，以喻三釜、三千鐘之多少。』夫至人之視物，一吷而已，豈屑屑於三釜、三千鐘之多少，而必分别其爲鸛爲蚊乎！釋文又云：『鸛，本亦作觀。』疑是古本如此。其文云：『彼視三釜、三千鐘，如觀蚊虻相過乎前也。』淮南俶真篇『毁譽之於己，猶蚊虻之一過也』，義與此同。因觀誤作鸛，則『鸛蚊虻』三字不倫，乃有刪一虻字，使鸛與蚊二文相稱者，元嘉本是也。又有增一雀字，使鸛雀與蚊虻二文相稱者，今本是也。皆非莊子之舊矣。」</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>顔成子游謂東郭子綦曰：<span class="jiazhu">成云：「居在郭東，曰東郭，猶是齊物篇中南郭子綦也。」</span>自吾聞子之言，一年而野，<span class="jiazhu">成云：「野，質樸也。聞道一年，學心未孰，稍能樸素去浮華耳。」</span>二年而從，<span class="jiazhu">成云：「順於俗也。」</span>三年而通，<span class="jiazhu">成云：「不滯境也。」</span>四年而物，<span class="jiazhu">成云：「與物同也。」</span>五年而來，<span class="jiazhu">成云：「爲眾歸也。」</span>六年而鬼入，<span class="jiazhu">成云：「神會物理。」</span>七年而天成，<span class="jiazhu">成云：「合自然成。」</span>八年而不知死、不知生，<span class="jiazhu">成云：「不覺死生聚散之異。」</span>九年而大妙。<span class="jiazhu">成云：「妙，精微也。知照宏博，故稱大也。」</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>生有爲，死也。<span class="jiazhu">郭云：「生而有爲，則喪其生。」</span>勸公：<span class="jiazhu">宣云：「設爲勸人之語，如下二句。」</span>以其死也，有自也；<span class="jiazhu">郭云：「自，由也。由有爲，故死；由私其生，故有爲。」</span>而生陽也，无自也。<span class="jiazhu">宣云：「死爲陰，生爲陽。」郭云：「生之陽，以其絶跡無爲而然，非有由也。」</span>而果然乎？<span class="jiazhu">而，汝也。言汝果能無爲乎？</span>惡乎其所適？惡乎其所不適？<span class="jiazhu">成云：「所在皆適。」</span>天有歷數，<span class="jiazhu">氣數有定。</span>地有人據，<span class="jiazhu">各據其所。</span>吾惡乎求之？<span class="jiazhu">成云：「吾於何處分外求之？」</span>莫知其所終，若之何其无命也？<span class="jiazhu">成云：「時來運去，非命如何！言有命也。」</span>莫知其所始，若之何其有命也？<span class="jiazhu">成云：「死去生來，猶春秋冬夏，豈其命乎！言無命也。」</span>有以相應也，若之何其无鬼邪？<span class="jiazhu">郭云：「理必有應，若有神靈以致之也。」</span>无以相應也，若之何其有鬼邪？」<span class="jiazhu">相應之理，有時而不靈。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>眾罔兩問於景曰：<span class="jiazhu">影外微陰甚多，故曰眾罔兩。</span>「若向也俯而今也仰，<span class="jiazhu">若，汝。</span>向也括而今被髮，<span class="jiazhu">括，束髮。</span>向也坐而今也起，向也行而今也止，何也？」景曰：「搜搜也，<span class="jiazhu">釋文：「搜，本又作叟。」成云：「叟叟，無心運動之貌。」</span>奚稍問也？<span class="jiazhu">宣云：「何率爾而問！」</span>予有而不知其所以。<span class="jiazhu">予雖居然有之矣，而不知所以然。</span>予，蜩甲也，蛇蜕也，似之而非也。<span class="jiazhu">宣云：「甲、蜕猶有一定之形，故似之而非。」案：以上與齊物論同而繁簡異。</span>火與日，吾屯也；<span class="jiazhu">釋文：「屯，聚也。」宣云：「得火、日，則屯聚而顯。」</span>陰與夜，吾代也。<span class="jiazhu">司馬云：「代，謂使得休息也。」</span>彼，吾所以有待邪？<span class="jiazhu">彼，謂形。</span>而況乎以有待者乎！<span class="jiazhu">謂形待天機而動也。齊物篇云：「吾所待又有待而然者邪？」</span>彼來則我與之來，彼往則我與之往，彼强陽則我與之强陽。<span class="jiazhu">宣云：「强陽，謂健動也。」</span>强陽者，又何以有問乎！」<span class="jiazhu">有，即上文「予有」之有也。言彼健動者，又何能以予問乎！</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>陽子居南之沛，<span class="jiazhu">列子黄帝篇作楊朱。</span>老耼西游於秦，邀於郊，<span class="jiazhu">邀，約也。宣云：「子居邀老子於沛郊。」</span>至於梁而遇老子。<span class="jiazhu">宣云：「梁，沛郊地名。」</span>老子中道仰天而歎曰：「始以汝爲可教，今不可也。」陽子居不答。至舍，進盥漱巾櫛，<span class="jiazhu">黄帝篇「盥」作「涫」。</span>脱屨户外，膝行而前曰：「向者弟子欲請夫子，夫子行不閒，是以不敢。今閒矣，請問其過。」老子曰：「而睢睢盱盱，<span class="jiazhu">郭云：「跋扈之貌。人將畏而疏遠。」</span>而誰與居？<span class="jiazhu">誰與汝居處乎？</span>大白若辱，盛德若不足。」<span class="jiazhu">辱，汙也。此道德經文。</span>陽子居蹵然變容曰：「敬聞命矣。」其往也，舍者迎將其家，<span class="jiazhu">張湛注：「客舍家也。」</span>公執席，妻執巾櫛，舍者避席，<span class="jiazhu">成云：「先坐者避席而走。」</span>煬者避竈。<span class="jiazhu">成云：「然火者不敢當竈。」</span>其反也，舍者與之争席矣。<span class="jiazhu">郭云：「去其誇矜故也。」</span></p>
</div></body></html>