<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-雜篇・列禦寇第三十二</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="列禦寇第三十二">列禦寇第三十二</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>列禦寇之齊，中道而反，遇伯昏瞀人。<span class="jiazhu">見列子黄帝篇。</span>伯昏瞀人曰：「奚方而反？」<span class="jiazhu">李云：「方，道也。」</span>曰：「吾驚焉。」曰：「惡乎驚？」曰：「吾嘗食於十𩝫，<span class="jiazhu">司馬云：「𩝫讀曰漿。十家並賣漿也。」案：黄帝篇作「漿」。</span>而五𩝫先饋。」<span class="jiazhu">釋文：「饋，遺也。謂十家中五家先見遺。」案張湛注：「人皆敬下之也。」</span>伯昏瞀人曰：「若是，則汝何爲驚已？」曰：「夫内誠不解，<span class="jiazhu">郭云：「外自矜飾。」案：語氣不了。張注引下有「内不釋然也」五字。</span>形諜成光，<span class="jiazhu">郭云：「舉動便辟而成光儀也。」釋文：「諜，徒協反。郭云：『便辟也。』說文云：『閒也。』」</span>以外鎮人心，<span class="jiazhu">張注：「外以矜嚴服物，内實不足。」</span>使人輕乎貴老，<span class="jiazhu">釋文：「謂重禦寇過於老人。」</span>而䪡其所患。<span class="jiazhu">釋文：「䪡，子兮反，亂也。」蘇輿云：「下所謂任事效功，即所患也。言將以己所患者攪亂之也。莊子中其字多如此用。下云『盍胡嘗視其良』，亦儒緩自謂。」宣云：「䪡有釀意。一說䪡與齎同，猶致也。並通。」</span>夫𩝫特爲食羹之貨，多餘之贏，<span class="jiazhu">黄帝篇「多」上有「無」字，張注：「一本無無字。」案：無者與莊本同；有「無」字，理較圓。</span>其爲利也薄，其爲權也輕，而猶若是，而況於萬乘之主乎！身勞於國而知盡於事，<span class="jiazhu">黄帝篇無「乎」字。二語屬齊君說。</span>彼將任我以事而效我以功，<span class="jiazhu">成云：「驗我以功績。」</span>吾是以驚。」<span class="jiazhu">言往見齊君，彼將任事而課功，責望甚重，將有患亂，故以賣𩝫之事推之，驚而走也。</span>伯昏瞀人曰：「善哉觀乎！<span class="jiazhu">善其能觀察人情。</span>汝處已，人將保汝矣。」<span class="jiazhu">司馬云：「保，附也。」案：言汝且處乎家，人將附汝矣。</span>无幾何而往，則户外之屨滿矣。<span class="jiazhu">成云：「既及升堂，請益者多。」</span>伯昏瞀人北面而立，敦杖蹙之乎頤，<span class="jiazhu">司馬云：「敦，豎也。」成云：「以杖柱頤，聽其言說。」</span>立有間，不言而出。<span class="jiazhu">成云：「忘言而歸。」</span>賓者以告列子，<span class="jiazhu">釋文：「賓，本亦作儐，謂通客之人。」</span>列子提屨，跣而走，暨乎門，曰：「先生既來，曾不發藥乎？」<span class="jiazhu">釋文：「司馬本發作廢。」郭慶藩云：「發、廢，古同聲通用。」案：黄帝篇作「廢」，張注：「廢，置也。曾無善言以當藥石也。」</span>曰：「已矣！吾固告汝曰『人將保汝』，果保汝矣。非汝能使人保汝，而汝不能使人无保汝也，而焉用之感豫出異也！<span class="jiazhu">黄帝篇「之」下多「感也」二字，「異」下無「也」字，張注云：「汝用何術能感物如此乎！」案：本文「而焉用之」，其義自明。黄帝篇當釋作「汝焉用此感也」！張說非。感豫出異者，先物施惠，豫出以感人，是自異也。</span>必且有感，摇而本才，又无謂也。<span class="jiazhu">黄帝篇「必且」作「且必」，「感」下有「也」字，「才」作「身」。案：本才，即本質也，與孟子「非才之罪也」義同。釋文「一本才作性」，意亦同也。言必有惠以感人，則此心逐物，摇汝本質，究何謂乎！</span>與汝遊者，又莫汝告也，<span class="jiazhu">宣云：「無忠告。」</span>彼所小言，盡人毒也。<span class="jiazhu">張注：「小言細巧，易以感人，故爲人毒害也。」</span>莫覺莫悟，何相孰也！<span class="jiazhu">郭嵩燾云：「漢書賈誼傳『日夜念此至孰也』，顔注：『孰，審也。』言既無覺悟，又何人相審詳乎！」</span>巧者勞而知者憂，无能者无所求，飽食而敖遊，汎若不繫之舟，虛而敖遊者也。」<span class="jiazhu">成云：「物必以智巧困弊。惟聖人汎然無係，譬彼虛舟，任運逍遥。」案：「巧者」以下，莊子所增。</span></p>
<p class="em2 strong" id="p1"><a class="gg-link" href="#p1" onclick="return changeColor(this);"></a>鄭人緩也呻吟裘氏之地。<span class="jiazhu">司馬云：「緩，人名也。」釋文：「裘氏，地名。」郭云：「呻吟，吟詠之謂。」</span>祗三年而緩爲儒，<span class="jiazhu">郭云：「祗，適也。」</span>潤河九里，澤及三族，<span class="jiazhu">宣云：「喻學問既成，必及人。」</span>使其弟墨。<span class="jiazhu">緩使弟學墨。弟名見下。</span>儒、墨相與辯，其父助翟。<span class="jiazhu">成云：「儒憲章文、武，祖述堯、舜，甚固吝，好多言。墨遵禹道，勤儉好施。儒、墨途别，各執是非，父党小兒，遂助翟也。」</span>十年而緩自殺。其父夢之，曰：「使而子爲墨者，予也。闔胡嘗視其良，既爲秋柏之實矣！」<span class="jiazhu">闔同盍，何不也。胡，亦何也。「闔胡」連文，如古書「尚猶」「惟獨」之例，自有複語耳。嘗，試也。釋文：「良，或作埌，音浪，塚也。」案：緩見夢其父，言弟之爲墨，是我之力，何不試視我塚上，所種秋柏已結實矣！冤魂告語，深致其怨。</span>夫造物者之報人也，不報其人而報其人之天。<span class="jiazhu">郭云：「自此以下，莊子詞也。」成云：「造物者，無物也，能造化萬物，故謂之造物。物之智能，稟乎造化，非由從師而學也。故假於學習，輔道自然，報其天性，不報人功也。翟有墨性，不從緩得，緩言我教，不亦繆乎！」</span>彼故使彼。<span class="jiazhu">有墨性，故使墨。</span>夫人以己爲有以異於人，以賤其親，<span class="jiazhu">夫人，猶言此人。成云：「言緩自恃己有學植之功，異於常人，故輕賤其親而汝於父也。」</span>齊人之井，飲者相捽也。故曰：「今之世皆緩也。」<span class="jiazhu">齊人穿鑿得井，行李汲而飲之，井主護水，至捽飲者之頭，不知泉之天然也。喻緩不知翟天然之墨而忿之。（此注兼采陸、成。）</span>自是，有德者以不知也，而況有道者乎！<span class="jiazhu">釋文：「知音智。」案：以、已字同。德之爲言得也。言知得之爲德，而自是其德，已爲不智，況於有道之人，而可不因任其天乎！</span>古者謂之遁天之刑。<span class="jiazhu">上文云「巧者勞而知者憂」，是爲天所刑也。德充符篇云：「天刑之，安可解！」不以有道自命，則可逃遁天之刑矣。語又見養生主篇。</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>聖人安其所安，不安其所不安；<span class="jiazhu">成云：「安，任也。任羣生之性，不引物從己，性之無者，不强安之，此所以爲聖人也。」</span>眾人安其所不安，不安其所安。<span class="jiazhu">舍己以徇物，安其所不安也；不安其素分，不安其所安也。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>莊子曰：「知道易，勿言難。<span class="jiazhu">成云：「運知則易，忘言則難。」</span>知而不言，所以之天也；<span class="jiazhu">之，往也。成云：「詣於自然之境。」</span>知而言之，所以之人也。古之人，天而不人。」<span class="jiazhu">成云：「復古真人，知道之士，天然淳素，無復人情。」</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>朱泙漫學屠龍於支離益，<span class="jiazhu">司馬云：「朱泙漫、支離益，皆人姓名。」</span>單千金之家，<span class="jiazhu">單同殫，盡也。</span>三年技成，而无所用其巧。<span class="jiazhu">宣云：「無龍可屠也。是以君子不貴絶藝，而貴中庸之道。」</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>聖人以必不必，故无兵；<span class="jiazhu">郭云：「理雖必然，猶不必之，斯至順矣，兵其安有！」</span>眾人以不必必之，故多兵。<span class="jiaozhusup">校：「兵」原誤「矣」，據集釋本改。</span><span class="jiazhu">宣云：「以理之不必然者，而各必其所偏見，則乖争生矣。」</span>順於兵，故行有求。<span class="jiazhu">宣云：「徇於兵争，故動則求濟所欲。」</span>兵，恃之則亡。<span class="jiazhu">雖有兵，不可恃。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>小夫之知，<span class="jiazhu">釋文：「音智。下爲知同。」</span>不離苞苴竿牘，<span class="jiazhu">宣云：「裹曰苞，藉曰苴。詩鄭箋：『以果實相遺者，必苞苴之。』」司馬云：「竿牘，謂竹簡爲書，以相問遺。」</span>敝精神乎蹇淺，而欲兼濟道物，太一形虛。若是者，迷惑於宇宙，形累不知太初。<span class="jiazhu">勞於蹇難淺薄之事，而欲導羣物以成兼濟之功，虛形器以合太一之理，若是者，已爲宇宙之羣形物累所迷惑，安能知太初妙理邪！</span>彼至人者，歸精神乎无始，而甘冥乎无何有之鄉。<span class="jiazhu">郭云：「无始，妙本也。無何有之鄉，道境也。」俞云：「釋文：『冥，本亦作瞑。又音眠。』是也。瞑、眠古今字。文選養生論『達旦不瞑』，李注：『瞑，古眠字。』是也。甘瞑，即甘眠。徐无鬼篇：『孫叔敖甘寢秉羽。』甘眠與甘寢義同。淮南俶真訓『甘瞑於溷澖之域』，即本此文。」</span>水流乎无形，發洩乎太清。<span class="jiazhu">宣云：「出於虛，歸於虛。」案：以喻至人之自然流行也。</span>悲哉乎！汝爲知在毫毛，而不知大寧！<span class="jiazhu">汝，謂上「小夫」。大寧，無爲泰定之宇。言人見小而遺大也。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>宋人有曹商者，爲宋王使秦。其往也，得車數乘；王說之，<span class="jiazhu">秦王。</span>益車百乘。反於宋，見莊子曰：「夫處窮閭阨巷，<span class="jiazhu">阨同隘。</span>困窘織屨，槁項黄馘者，<span class="jiazhu">司馬云：「槁項，項槁立也。黄馘，面黄熟也。」</span>商之所短也；一悟萬乘之主，而從車百乘者，商之所長也。」莊子曰：「秦王有病召醫，破癰潰痤者得車一乘，舐痔者得車五乘，所治癒下，得車愈多。子豈治其痔邪？何得車之多也？子行矣！」</p>
<p class="em2 strong" id="p8"><a class="gg-link" href="#p8" onclick="return changeColor(this);"></a>魯哀公問於顔闔曰：「吾以仲尼爲貞幹，國其有瘳乎？」<span class="jiazhu">宣云：「貞同楨。」</span>曰：「殆哉圾乎！<span class="jiazhu">郭云：「圾，危也。」</span>仲尼方且飾羽而畫，<span class="jiazhu">宣云：「羽有自然之文采，飾而畫之，則務人巧。」</span>從事華辭，以支爲旨，<span class="jiazhu">以支辭爲正旨。</span>忍性以視民而不知不信，受乎心，宰乎神，夫何足以上民！<span class="jiazhu">視、示同。梏其聰明，是不知也；習於矯僞，是不信也。忍飾性以示民，而此不知不信之道，使民受之於其心，主之於其神，此豈足以上民乎！</span>彼宜女與？予頤與？誤而可矣。<span class="jiazhu">彼，謂仲尼。女，謂哀公。頤，養也。言彼或宜於公與，抑彼待我而養與？有此誤舉，猶之可矣。</span>今使民離實學僞，非所以視民也。爲後世慮，不若休之，<span class="jiazhu">勿用爲是。</span>難治也。」<span class="jiazhu">難於圖治。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>施於人而不忘，非天布也。<span class="jiazhu">施於人則欲勿忘，有心見德，非上天布施之大道。</span>商賈不齒，雖以事齒之，神者勿齒。<span class="jiazhu">世之賤商賈者，以其有市易之情也，故抑之不與士民齒，雖或因事齒之，而其心之神理，仍有不齒之見。今以德相布，與商賈何異！「神者」二字，與下文「神者徵之」義同。莊子多用此等句法。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>爲外刑者，金與木也；<span class="jiazhu">郭云：「金，謂刀鋸斧鉞；木，謂捶楚桎梏。」</span>爲内刑者，動與過也。<span class="jiazhu">郭云：「静而當，則内無刑。」</span>宵人之離外刑者，金木訊之；<span class="jiazhu">宵、小古字通用。離同罹，下同。訊，問也。</span>離内刑者，陰陽食之。<span class="jiazhu">成云：「若不止分，則内結寒暑，陰陽殘食之也。」</span>夫免乎外内之刑者，唯真人能之。<span class="jiazhu">成云：「心若死灰，内不滑靈府，形同槁木，外不挂桎梏，唯真人哉！」</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>孔子曰：「凡人心險於山川，難於知天。天猶有春秋冬夏旦暮之期，人者厚貌深情。故有貌願而益，<span class="jiazhu">釋文：「願，謹愨也。」俞云：「益當作溢。溢之言驕溢也。荀子不苟篇『以驕溢人』是也。願與溢，義正相反。」</span>有長若不肖，<span class="jiazhu">成云：「心實長者，形如不肖。」</span>有順懁而達，<span class="jiazhu">柔順懁急而内通事理。</span>有堅而縵，<span class="jiazhu">外堅强而内緩弱。</span>有緩而釺。<span class="jiazhu">釋文：「釺，胡旦反，又音干，急也。」案：外舒遲而内悍急。</span>故其就義若渴者，其去義若熱。<span class="jiazhu">宣云：「進鋭而退速。」</span>故君子遠使之而觀其忠，<span class="jiazhu">遠則多欺。</span>近使之而觀其敬，<span class="jiazhu">近則多狎。</span>煩使之而觀其能，<span class="jiazhu">宣云：「煩則難理。」</span>卒然問焉而觀其知，<span class="jiazhu">宣云：「猝則難辨。」</span>急與之期而觀其信，<span class="jiazhu">宣云：「急則易爽。」</span>委之以財而觀其仁，告之以危而觀其節，<span class="jiazhu">宣云：「財易起貪，危易改節。」</span>醉之以酒而觀其側，<span class="jiazhu">釋文：「側，不正也。或作則。」俞云：「上文皆舉美德言之，此獨觀其不正，則不倫矣。其云『或作則』，當從之。國語周語：<span class="jiaozhusup">校：「語」原誤「書」，據國語周語中改。</span>『威儀有則。』周書官人篇『醉之酒，以觀其恭』，語意相近。大戴禮文王官人篇作『醉之酒，以觀其不失也』。不失，即謂不失法則也。」郭嵩燾云：『飲酒孔嘉，維其令儀』，所謂則也。」</span>雜之以處而觀其色。<span class="jiazhu">男女參居而觀其色之邪正。</span>九徵至，不肖人得矣。<span class="jiazhu">以九事徵驗，雖至不肖之人，亦得其情矣。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>正考父一命而傴，再命而僂，三命而俯，循牆而走，孰敢不軌！<span class="jiazhu">成云：「正考父，孔子十代祖，宋大夫也。士一命，大夫再命，卿三命。傴僂、循牆，並敬容極恭，卑退若此，誰敢將不軌之事而侮之也！」</span>如而夫者，<span class="jiazhu">郭云：「而夫，謂凡夫也。」</span>一命而吕鉅，<span class="jiazhu">郭嵩燾云：「方言：『吕，長也。』說文：『鉅，大剛也。』亦通作巨，大也。吕鉅，謂自高大，蓋矜張之意。」</span>再命而於車上儛，三命而名諸父，孰協唐、許！<span class="jiazhu">釋文：「協，同也。唐，唐堯；許，許由。皆崇讓者也。言誰比同於唐、許也！」</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>賊莫大乎德有心而心有睫，<span class="jiazhu">宣云：「德而有心，已非自然，心中又有多竅，如有睫然，賊何如之！」</span>及其有睫也而内視，<span class="jiazhu">及其有睫，則方寸之内，審視多端。</span>内視而敗矣。<span class="jiazhu">多紛擾之害。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>凶德有五，中德爲首。<span class="jiazhu">謂耳、目、口、鼻、心，而心爲首。</span>何謂中德？中德也者，有以自好也而吡其所不爲者也。<span class="jiazhu">郭云：「吡，訾也。」成云：「心所好者，自以爲是；所不爲者，訾而非之。以心中自是爲得，故曰中德。」</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>窮有八極，達有三必，形有六府。美、髥、長、大、壯、麗、勇、敢，八者俱過人也，因以是窮。<span class="jiazhu">宣云：「自恃故也。」</span>緣循、<span class="jiazhu">成云：「循，順也。緣物順他，不能自立也。」</span>偃佒、<span class="jiazhu">釋文：「偃佒，守分歸一也。」郭嵩燾云：「尋釋文意，偃佒即偃仰，猶言俛仰從人也。」</span>困畏<span class="jiazhu">郭云：「困畏，怯弱也。」</span>不若人，三者俱通達。<span class="jiazhu">不若人，與上「俱過人」對文。三者皆自處於不若人，然必通達。</span>知慧外通，<span class="jiazhu">逐外者，其神勞，下文所云「其功外」也。</span>勇動多怨，<span class="jiazhu">壯往者仇隙眾。</span>仁義多責。<span class="jiazhu">言仁義者責望厚。</span>達生之情者傀，達於知者肖；<span class="jiazhu">郭云：「傀然，大恬解之貌也。」王念孫云：「郭以傀爲大，是也。肖當訓小。方言：『肖，小也。』廣韻同。肖與傀正相反，言任天則大，任智則小也。」</span>達大命者隨，<span class="jiazhu">大命，謂天命之精微，達之則委隨於自然而已。</span>達小命者遭。<span class="jiazhu">小命，謂人各有命，達之則安於所遭，亦無怨懟。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>人有見宋王者，錫車十乘，以其十乘驕稚莊子。<span class="jiazhu">李云：「自驕而稚莊子也。」郭慶藩云：「稚亦驕也。管子軍令篇『工以彫文刻鏤相稚』，尹知章注：『稚，驕也。』」</span>莊子曰：「河上有家貧恃緯蕭而食者，<span class="jiazhu">郭慶藩云：「北堂書鈔簾部、御覽七百並引司馬云：『蕭，蒿也。織緝蒿爲薄簾也。』」</span>其子没於淵，得千金之珠。其父謂其子曰『取石來鍛之！<span class="jiazhu">釋文：「謂椎破之。」</span>夫千金之珠，必在九重之淵而驪龍頷下，子能得珠者，必遭其睡也。使驪龍而寤，子尚奚微之有哉！』<span class="jiazhu">宣云：「言殘食無餘也。」</span>今宋國之深，非直九重之淵也；宋王之猛，非直驪龍也。子能得車者，必遭其睡也。使宋王而寤，子爲䪡粉夫！」</p>
<p class="em2 strong" id="p17"><a class="gg-link" href="#p17" onclick="return changeColor(this);"></a>或聘於莊子，莊子應其使曰：「子見夫犧牛乎？<span class="jiazhu">成云：「犧，養也。君王預前三月養牛祭宗廟曰犧。」</span>衣以文繡，食以芻叔，<span class="jiazhu">釋文：「叔，大豆也。」</span>及其牽而入於太廟，雖欲爲孤犢，其可得乎！」</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>莊子將死，弟子欲厚葬之。莊子曰：「吾以天地爲棺槨，以日月爲連璧，星辰爲珠璣，萬物爲齎送。吾葬具豈不備邪？何以加此！」弟子曰：「吾恐烏鳶之食夫子也。」莊子曰：「在上爲烏鳶食，在下爲螻蟻食，奪彼與此，何其偏也！」</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>以不平平，其平也不平；<span class="jiazhu">以偏見平天下，其平仍是不平。</span>以不徵徵，其徵也不徵。<span class="jiazhu">郭云：「徵，應也。」成云：「聖人無心，有感則應，此真應也，若有心應物，不能應也。」</span>明者唯爲之使，<span class="jiazhu">成云：「自炫其明以應務，爲物驅使，何能役人！」</span>神者徵之。<span class="jiazhu">宣云：「任神理者，則無往而不應。」</span>夫明之不勝神也久矣，而愚者恃其所見<span class="jiazhu">專用己智。</span>入於人，<span class="jiazhu">宣云：「溺於人事。」</span>其功外也，<span class="jiazhu">其功力皆徇外矣。</span>不亦悲乎！</p>
</div></body></html>