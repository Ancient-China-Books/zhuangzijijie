<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-外篇・繕性第十六</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="繕性第十六">繕性第十六</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>繕性於俗，俗學以求復其初，<span class="jiazhu">崔云：「繕，治也。」郭云：「已治性於俗矣，而欲以俗學復性命之本。」案：宣本刪一「俗」字。據郭注，明有兩「俗」字也，然疑衍一字。蘇輿云：「案當衍一俗字，學與思對文。言性與欲皆已爲俗所汙，雖學、思交致，只益其蒙。宣以『俗學』『俗思』句斷，似失之。」</span>滑欲於俗，思以求致其明，謂之蔽蒙之民。古之治道者，以恬養知；<span class="jiazhu">釋文：「知音智。」宣云：「定能生慧。」</span>知生而无以知爲也，謂之以知養恬。<span class="jiazhu">智生而不任智，是以智養其恬静。</span>知與恬交相養，而和理出其性。<span class="jiazhu">知、恬交養，而道德自其性出矣。</span>夫德，和也；道，理也。<span class="jiazhu">宣云：「道德止是和順。理，猶順也。」</span>德无不容，仁也；道无不理，義也；<span class="jiazhu">道德生仁義。</span>義明而物親，忠也；<span class="jiazhu">宣云：「是爲實有道德。」</span>中純實而反乎情，樂也；<span class="jiazhu">成云：「雖復涉於物境，而恒歸於真情，所造和適，故謂之樂。」</span>信行容體而順乎文，禮也。<span class="jiazhu">實行於容體而順乎自然之節文，即是禮也。</span>禮樂徧行，則天下亂矣。<span class="jiazhu">釋文：「徧音遍。」郭云：「以一體之所履，一志之所樂，行之天下，則一方得而萬方失也。」俞云：「據郭注，是爲『一偏』之偏，故郭云然。釋文音誤。」案：本當作「偏」，唐時誤「徧」，故陸隨文作音，義不可通。宣本已改「偏」。</span>彼正而蒙己德，德則不冒，冒則物必失其性也。<span class="jiazhu">彼自正而蒙被我之德，是德與德相感，不以己之德强人而冒覆之也。若强天下而冒覆之，是以我正彼，則物之失其性者必多也。</span>古之人在混芒之中，<span class="jiazhu">混混芒芒，初分之時也。</span>與一世而得澹漠焉。<span class="jiazhu">成云：「恬澹寂漠，無爲之道也。」</span>當是時也，陰陽和静，鬼神不擾，四時得節，萬物不傷，羣生不夭，人雖有知，无所用之，此之謂至一。當是時也，莫之爲而常自然。<span class="jiazhu">無所矯飾。</span>逮德下衰，及燧人、伏羲始爲天下，是故順而不一。<span class="jiazhu">成云：「燧人變生爲熟，伏羲畫八卦以制文字，作結繩而爲罔罟，智詐萌矣，嗜欲漸焉，順黎庶之心，而不能混同至一也。」</span>德又下衰，及神農、黄帝始爲天下，是故安而不順。<span class="jiazhu">成云：「神農有共工之伐，黄帝致蚩尤之戰，苟且欲安天下，未能大順羣生也。」</span>德又下衰，及唐、虞始爲天下，興治化之流，<span class="jiazhu">宣云：「失其源也。」</span>𣻏淳散樸，<span class="jiazhu">釋文：「𣻏，本亦作澆。」成云：「唐、虞設五典而綱紀五行，置百官而平章百姓，五行自茲而荒殆，百姓因此而澆訛，毁淳素而散樸質也。」</span>離道以善，險德以行，<span class="jiazhu">險，危也。離於道以企善，危其德以制行，若務光、申徒狄之類是也。</span>然後去性而從於心。<span class="jiazhu">宣云：「舍天性，用人心。」</span>心與心識知而不足以定天下，<span class="jiazhu">宣云：「人益巧僞。」俞云：「詩：『不識不知。』『識知』二字連文，言必不識不知而後可定天下。諸家從識字斷句，非。」</span>然後附之以文，益之以博。文滅質，博溺心，然後民始惑亂，无以反其性情而復其初。由是觀之，世喪道矣，道喪世矣。<span class="jiazhu">宣云：「以非道爲道。」</span>世與道交相喪也，道之人何由興乎世，世亦何由興乎道哉！道无以興乎世，世无以興乎道，雖聖人不在山林之中，其德隱矣。<span class="jiazhu">成云：「使聖人降跡塵俗，混同羣生，韜藏聖德，莫能見用，雖居朝市，無異山林。」</span>隱，故不自隱。<span class="jiazhu">宣云：「遭道隱之世，不必自隱而已隱也。」</span>古之所謂隱士者，非伏其身而弗見也，非閉其言而不出也，非藏其知而不發也，時命大謬也。當時命而大行乎天下，則反一无跡；<span class="jiazhu">復於至一之世而不見其跡。</span>不當時命而大窮乎天下，則深根寧極而待。<span class="jiazhu">深固自然之根，保寧至善之極，以待時也。</span>此存身之道也。古之行身者，不以辯飾知，<span class="jiazhu">成云：「古人之行任其身者，不以浮辯飾小智。」</span>不以知窮天下，<span class="jiazhu">成云：「不縱知以困蒼生。」</span>不以知窮德，<span class="jiazhu">成云：「知止其分，不以無涯而累其自得。」</span>危然處其所而反其性，郭云：「危然，獨正貌。」己又何爲哉！道固不小行，德固不小識。小識傷德，<span class="jiazhu">成云：「小識小知，虧損深玄之德。」</span>小行傷道。故曰：正己而已矣。樂全之謂得志。<span class="jiazhu">樂全其性，即是得志。</span>古之所謂得志者，非軒冕之謂也，謂其无以益其樂而已矣。<span class="jiazhu">郭云：「全其内而足。」</span>今之所謂得志者，軒冕之謂也。軒冕在身，非性命也，物之儻來，寄者也。<span class="jiazhu">成云：「儻者，意外忽來。」</span>寄之，其來不可圉，<span class="jiazhu">圉，禦也。</span>其去不可止。故不爲軒冕肆志，<span class="jiazhu">肆志，放縱其志。</span>不爲窮約趨俗，<span class="jiazhu">不貶志以徇俗。</span>其樂彼與此同，<span class="jiazhu">視軒冕與窮約無異。</span>故无憂而已矣。<span class="jiazhu">故能處貴而無憂。</span>今寄去則不樂，<span class="jiazhu">今人所同。</span>由是觀之，雖樂，未嘗不荒也。<span class="jiazhu">樂軒冕者，志荒於外。</span>故曰：喪己於物，失性於俗者，謂之倒置之民。<span class="jiazhu">向云：「以外易内，可謂倒置。」</span></p>
</div></body></html>