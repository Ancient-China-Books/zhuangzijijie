<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-雜篇・盜跖第二十九</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="盜跖第二十九">盜跖第二十九</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>孔子與柳下季爲友。柳下季之弟名曰盜蹠。盜蹠從卒九千人，横行天下，侵暴諸侯，<span class="jiazhu">釋文：「李奇注漢書云：『蹠，秦之大盜也。』」俞云：「史記伯夷傳正義云：『蹠者，黄帝時大盜之名。』是蹠之爲何時人，竟無定說。孔子與柳下惠不同時，柳下惠與盜蹠亦不同時，讀者勿以寓言爲實也。」</span>穴室樞户，<span class="jiazhu">司馬云：「破人户樞而取物也。」</span>驅人牛馬，取人婦女，貪得忘親，不顧父母兄弟，不祭先祖。所過之邑，大國守城，小國入保，<span class="jiazhu">釋文：「禮記鄭注：『小城曰保。』」</span>萬民苦之。孔子謂柳下季曰：「夫爲人父者，必能詔其子；爲人兄者，必能教其弟。若父不能詔其子，兄不能教其弟，則无貴父子兄弟之親矣。今先生，世之才士也，弟爲盜蹠，爲天下害，而弗能教也，丘竊爲先生羞之。丘請爲先生往說之。」柳下季曰：「先生言『爲人父者必能詔其子，爲人兄者必能教其弟』，若子不聽父之詔，弟不受兄之教，雖今先生之辯，將奈之何哉？且蹠之爲人也，心如涌泉，意如飄風，强足以距敵，辯足以飾非，順其心則喜，逆其心則怒，易辱人以言。先生必无往。」孔子不聽，顔囘爲禦，子貢爲右，往見盜蹠。盜蹠乃方休卒徒太山之陽，膾人肝而哺之。<span class="jiazhu">釋文：「哺，字林云：『日申時食也。』」</span>孔子下車而前，見謁者曰：「魯人孔丘，聞將軍高義，敬再拜謁者。」謁者入通，盜蹠聞之大怒，目如明星，髮上指冠，曰：「此夫魯國之巧僞人孔丘非邪？爲我告之：『爾作言造語，妄稱文、武，<span class="jiazhu">成云：「言憲章文、武。」</span>冠枝木之冠，<span class="jiazhu">司馬云：「冠多華飾，如木之枝繁。」</span>帶死牛之脅，<span class="jiazhu">司馬云：「取牛皮爲大革帶。」</span>多辭繆說，不耕而食，不織而衣，摇唇鼓舌，擅生是非，以迷天下之主，使天下學士不反其本，妄作孝弟而儌幸於封侯富貴者也。子之罪大極重，<span class="jiazhu">俞云：「極當作殛。釋言：『殛，誅也。』言罪大而誅重也。極、殛古字通。書洪範、多士、左僖二十八年傳、昭七年傳釋文並曰：『殛，本作極。』」</span>疾走歸！不然，我將以子肝益晝哺之膳。』」孔子復通曰：「丘得幸於季，願望履幕下。」<span class="jiazhu">釋文：「司馬本幕作綦，云：『言視不敢望蹠面，望履結而還也。』」</span>謁者復通，盜蹠曰：「使來前！」孔子趨而進，避席反走，再拜盜蹠。盜蹠大怒，兩展其足，案劍瞠目，聲如乳虎，曰：「丘來前！若所言，順吾意則生，逆吾心則死。」孔子曰：「丘聞之，凡天下有三德：生而長大，美好无雙，少長貴賤見而皆說之，此上德也；知維天地，<span class="jiazhu">釋文：「知音智。」</span>能辯諸物，此中德也；勇悍果敢，聚眾率兵，此下德也。凡人有此一德者，足以南面稱孤矣。今將軍兼此三者，身長八尺二寸，面目有光，唇如激丹，<span class="jiazhu">司馬云：「明也。」</span>齒如齊貝，音中黄鐘，而名曰盜蹠，丘竊爲將軍恥不取焉。將軍有意聽臣，臣請南使吴、越，北使齊、魯，東使宋、衞，西使晋、楚，使爲將軍造大城數百里，立數十萬户之邑，尊將軍爲諸侯，與天下更始，罷兵休卒，收養昆弟，共祭先祖。<span class="jiazhu">共讀曰供。</span>此聖人才士之行，而天下之願也。」盜蹠大怒曰：「丘來前！夫可規以利而可諫以言者，皆愚陋恒民之謂耳。今長大美好，人見而悅之者，此吾父母之遺德也。丘雖不吾譽，吾獨不自知邪？且吾聞之：『好面譽人者，亦好背而毁之。』今丘告我以大城眾民，是欲規我以利而恒民畜我也，安可久長也？城之大者，莫大乎天下矣。堯、舜有天下，子孫无置錐之地，<span class="jiazhu">朱、均不嗣。</span>湯、武立爲天子而後世絶滅，<span class="jiaozhusup">校：此句原作「湯武立而天下後世絶滅」，據集釋本改。</span><span class="jiazhu">成云：「湯、武子孫咸遭篡弑。」</span>非以其利大故邪？且吾聞之：古者禽獸多而人少，於是民皆巢居以避之，晝拾橡栗，暮棲木上，故命之曰有巢氏之民。古者民不知衣服，夏多積薪，冬則煬之，故命之曰知生之民。神農之世，卧則居居，<span class="jiazhu">成云：「居居，安静之容。」</span>起則于于，<span class="jiazhu">郭慶藩云：「于于，廣大之意。方言：『于，大也。』禮檀弓『于則于』，正義亦訓于爲廣大。于于，重言。」</span>民知其母，不知其父，與麋鹿共處，耕而食，織而衣，无有相害之心，此至德之隆也。然而黄帝不能致德，與蚩尤戰於涿鹿之野，流血百里。堯、舜作，立羣臣，湯放其主，武王殺紂。自是之後，以强陵弱，以眾暴寡。湯、武以來，皆亂人之徒也。今子修文、武之道，掌天下之辯，以教後世，<span class="jiazhu">成云：「辯說仁義，爲後世之教。」</span>縫衣淺帶，<span class="jiazhu">釋文「縫」作「摓」。郭慶藩云：「列子黄帝篇注引向秀云：『摓衣，儒服寬而長大。』釋文：『摓，又作縫。』縫衣，大衣也。或作逢。禮儒行『逢掖之衣』，鄭注：『逢，猶大也。』釋文：『淺帶，縫帶使淺狹。』」</span>矯言僞行，以迷惑天下之主，而欲求富貴焉，盜莫大於子。天下何故不謂子爲盜丘而乃謂我爲盜蹠？子以甘辭說子路而使從之，使子路去其危冠，解其長劍，而受教於子，天下皆曰『孔丘能止暴禁非』。其卒之也，子路欲殺衞君而事不成，身菹於衞東門之上，是子教之不至也。子自謂才士聖人邪！則再逐於魯，削跡於衞，窮於齊，圍於陳、蔡，不容身於天下。子教子路菹此患，<span class="jiazhu">疑有奪文。</span>上无以爲身，下无以爲人，子之道豈足貴邪？世之所高，莫若黄帝，黄帝尚不能全德，而戰涿鹿之野，流血百里。堯不慈，舜不孝，<span class="jiazhu">成云：堯不授丹朱，舜爲父所疾。」</span>禹偏枯，<span class="jiazhu">成云：「治水勤勞致疾。」</span>湯放其主，武王伐紂，文王拘羑里。<span class="jiazhu">句應在「武王」上而誤倒。</span>此六子者，世之所高也，孰論之，<span class="jiazhu">孰同熟。猶言精熟討論之。</span>皆以利惑其真而强反其情性，其行乃甚可羞也！世之所謂賢士，伯夷、叔齊，伯夷、叔齊辭孤竹之君，而餓死於首陽之山，骨肉不葬。鮑焦飾行非世，抱木而死。<span class="jiazhu">成云：「鮑焦，周時隱者，飾行非世，荷擔采樵，拾橡充食。子貢遇之，曰：『吾聞非其政者不履其地，汙其君者不受其利。今子履其地，食其利，其可乎？』焦曰：『吾聞廉士重進而輕退，賢人易愧而輕死。』遂抱木立枯焉。」</span>申徒狄諫而不聽，負石自投於河，爲魚鱉所食。<span class="jiazhu">成云：「諫而不聽，未詳所據。」</span>介子推至忠也，自割其股以食文公，文公後背之，子推怒而去，抱木而燔死。尾生與女子期於梁下，女子不來，水至不去，抱梁柱而死。此六子者，无異於磔犬、流豕、操瓢而乞者，<span class="jiazhu">李云：「言人不得其死，猶猪、狗、乞兒流轉溝中者也。」</span>皆離名輕死，<span class="jiazhu">釋文：「離，力智反。」</span>不念本養壽命者也。<span class="jiazhu">不念本在養生，壽由天命者也。</span>世之所謂忠臣者，莫若王子比干、伍子胥，子胥沈江，比干剖心。此二子者，世謂忠臣也，然卒爲天下笑。<span class="jiazhu">成云：「爲達道者所嗤。」</span>自上觀之，至於子胥、比干，<span class="jiazhu">二子以身殉國，在諸人中猶爲最上。</span>皆不足貴也。丘之所以說我者，若告我以鬼事，則我不能知也；若告我以人事者，不過此矣，皆吾所聞知也。今吾告子以人之情：目欲視色，耳欲聽聲，口欲察味，志氣欲盈。人上壽百歲，中壽八十，下壽六十，除病瘦、死喪、憂患，<span class="jiazhu">王念孫云：「瘦當爲瘐字之誤也。病瘐一類，死喪一類，憂患一類。瘐字或作愈。」</span>其中開口而笑者，一月之中不過四五日而已矣。天與地无窮，人死者有時，操有時之具而託於无窮之間，忽然无異騏驥之馳過隙也。不能說其志意，養其壽命者，皆非通道者也。丘之所言，皆吾之所棄也，亟去走歸，无復言之！子之道，狂狂汲汲，<span class="jiazhu">成云：「狂狂，失性<span class="jiaozhusup">校：「性」原作「信」，據集釋引成疏改。</span>也。汲汲，不足也。」</span>詐巧虛僞事也，非可以全真也，奚足論哉？」孔子再拜趨走，出門上車，執轡三失，目芒然无見，色若死灰，據軾低頭，不能出氣。歸到魯東門外，適遇柳下季。柳下季曰：「今者闕然數日不見，車馬有行色，得微往見蹠邪？」<span class="jiazhu">成云：「微，無也。」</span>孔子仰天而歎曰：「然。」柳下季曰：「蹠得无逆汝意若前乎？」<span class="jiazhu">即篇首柳下所云也。</span>孔子曰：「然。丘所謂无病而自灸也，疾走料虎頭，<span class="jiazhu">釋文：「料音聊。」成云：「料，觸。」</span>編虎須，幾不免虎口哉！」</p>
<p class="em2 strong" id="p1"><a class="gg-link" href="#p1" onclick="return changeColor(this);"></a>子張問於滿苟得曰：「盍不爲行？<span class="jiazhu">何不行義乎？</span>无行則不信，不信則不任，不任則不利。故觀之名，計之利，而義真是也。<span class="jiazhu">若無所行，則人不見信，不見信則無人任用，不見任用則無利䘵。故觀之於名，計之於利，惟行義真是也。</span>若棄名利，反之於心，則夫士之爲行，不可一日不爲乎？」<span class="jiazhu">上爲殉名利言也。若棄名利而反之我心，士之爲行，亦不可一日不爲也。</span>滿苟得曰：「无恥者富，多信者顯。<span class="jiazhu">成云：「多信，猶多言也。無恥貪殘則富，多言誇伐則顯。」</span>夫名利之大者，幾在无恥而信。<span class="jiaozhusup">校：「夫名利之大者，幾在無恥而信」句，據集釋本補。</span>故觀之名，計之利，而信真是也。若棄名利，反之於心，則夫士之爲行，抱其天乎！」<span class="jiazhu">觀之於名，計之於利，惟信真是也。若棄名利而反之吾心，則士之爲行，惟抱其自然之道而可乎！</span>子張曰：「昔者桀、紂貴爲天子，富有天下，今謂臧聚曰<span class="jiazhu">司馬云：「臧聚，謂臧獲、盜濫、竊聚之人。」</span>『汝行如桀、紂』，則有怍色，有不服之心者，小人所賤也。仲尼、墨翟，窮爲匹夫，今謂宰相曰『子行如仲尼、墨翟』，則變容易色稱不足者，士誠貴也。故勢爲天子，未必貴也；窮爲匹夫，未必賤也。貴賤之分，在行之美惡。」滿苟得曰：「小盜者拘，大盜者爲諸侯，諸侯之門，義士存焉。<span class="jiazhu">四語又見胠篋篇，「義士」作「仁義」。</span>昔者桓公小白殺兄入嫂<span class="jiazhu">司馬云：「以嫂爲室家。」</span>而管仲爲臣，田成子常<span class="jiazhu">常即恒。</span>殺君竊國而孔子受幣。論則賤之，行則下之，則是言行之情悖戰於胸中也，<span class="jiazhu">言行相反而交戰。</span>不亦拂乎！<span class="jiazhu">成云：「拂，戾也。」</span>故書曰：『孰惡孰美？成者爲首，不成者爲尾。』」<span class="jiazhu">宣云：「言貴於成事，不在矯飾。」</span>子張曰：「子不爲行，即將疏戚无倫，貴賤无義，長幼无序，五紀六位將何以爲别乎？」<span class="jiazhu">俞云：「五紀即五倫，六位即六紀。白虎通：『六紀，謂諸父、兄弟、族人、諸舅、師長、朋友也。』不曰五倫而曰五紀，不曰六紀而曰六位，古人之語異耳。」</span>滿苟得曰：「堯殺長子，<span class="jiazhu">崔云：「堯殺長子考監明。」</span>舜流母弟，<span class="jiazhu">釋文：「弟，謂象也。流，放也。孟子曰：『封之也。或曰放焉。』」</span>疏戚有倫乎？湯放桀，武王伐紂，貴賤有義乎？王季爲適，周公殺兄，長幼有序乎？儒者僞辭，墨者兼愛，五紀六位將有别乎？且子正爲名，我正爲利。名利之實，不順於理，不監於道。<span class="jiazhu">成云：「監，明也，見也。名利二途，既乖至理，豈明見於玄道！」</span>吾日與子訟於无約，<span class="jiazhu">成云：「訟，謂論說也。」</span>曰：<span class="jiazhu">宣云：「以下無約之言。」</span>『小人殉財，君子殉名。其所以變其情，易其性，則異矣；乃至於棄其所爲<span class="jiazhu">成云：「舍己。」</span>而殉其所不爲，<span class="jiazhu">成云：「逐物。」</span>則一也。』故曰：无爲小人，反殉而天；<span class="jiazhu">反己而求汝自然之道。</span>无爲君子，從天之理。若枉若直，相而天極，<span class="jiazhu">無問枉直，視汝自然以爲極。</span>面觀四方，與時消息。<span class="jiazhu">成云：「觀照四方，隨四時而消息。」</span>若是若非，執而圓機，<span class="jiazhu">成云：「圓機，猶環中也。執環中之道以應是非。」</span>獨成而意，與道徘徊。<span class="jiazhu">成云：「徘徊，猶轉變。意用於獨化之心以成其意，故能冥其虛通之理，轉變無窮者也。」</span>无轉而行，无成而義，將失而所爲。<span class="jiazhu">王念孫云：「轉讀爲專。山木篇『一龍一蛇，與時俱化，而無肯專爲』，即此所謂『無專而行』也。承上文言當隨時順道，而不可專行仁義；若專而行，成而義，則將失其所爲矣。秋水篇『無一而行，與道參差』，一亦專也。無專而行，猶言『無一而行』也。」</span>无赴而富，无殉而成，將棄而天。<span class="jiazhu">成云：「無奔赴於富貴，無殉逐於成功，背於天然之性也。」</span>比干剖心，子胥抉眼，忠之禍也；直躬證父，尾生溺死，信之患也；鮑子立乾，申子不自理，廉之害也；<span class="jiazhu">釋文作「勝子自理」，云：「本又作『申子自理』。或云：謂申屠狄抱甕之河也。一本作『申子不自理』，謂申生也。」案：申生不得云「廉之害」，作「申子自理」者是。</span>孔子不見母，匡子不見父，義之失也。<span class="jiazhu">釋文：「孔子事，李云：『未聞。』司馬云：『匡子，名章，齊人，諫其父，爲父所逐，終身不見父。』案此事見孟子。」盧云：「疑父、母二字當互易。」案：盧說又非「義之失」。</span>此上世之所傳，下世之所語，以爲士者正其言，必其行，故服其殃，離其患也。」</p>
<p class="em2 strong" id="p2"><a class="gg-link" href="#p2" onclick="return changeColor(this);"></a>无足問於知和曰：「人卒未有不興名就利者。彼富則人歸之，歸則下之，下則貴之。夫見下貴者，所以長生、安體、樂意之道也。今子獨无意焉，知不足邪？意知而力不能行邪？故推正不忘邪？」<span class="jiazhu">意同抑。古抑、意字通。言抑或知而不能行，故推求正道，念念不忘，而外富貴邪？</span>知和曰：「今夫此人以爲與己同時而生、同鄉而處者，以爲夫絶俗過世之士焉，是專无主正，所以覽古今之時，是非之分也，<span class="jiazhu">此人，即上「興名就利」之人。彼以爲與己同時同鄉，而有絶俗過世之士，是其專於無爲，主於正道，足以覽古今之時，是非之分也，胡不效之？</span>與俗化世。去至重，棄至尊，以爲其所爲也，此其所以論長生、安體、樂意之道，不亦遠乎！<span class="jiazhu">乃混同於俗，化合於世，其去絶俗過世之士遠矣。去至重之生，棄至尊之道，以爲其所謂富貴者，此其所以論長生之道，不亦遠於事情乎！</span>慘怛之疾，恬愉之安，不監於體；<span class="jiazhu">疾而悲，安而樂，體之真適與否，不見於此也。</span>怵惕之恐，欣歡之喜，不監於心。<span class="jiazhu">恐而懼，喜而快，心之真適與否，不見於此也。</span>知爲爲而不知所以爲，是以貴爲天子，富有天下，而不免於患也。」<span class="jiazhu">成云：「爲爲者，有爲也；所以爲者，無爲也。知爲之有爲，不知其出於無爲，故雖富貴，而不免憂患。」</span>无足曰：「夫富之於人，无所不利，窮美究埶，<span class="jiazhu">釋文：「音勢。本亦作勢。」</span>至人之所不得逮，賢人之所不能及，<span class="jiazhu">賢，過也。</span>俠人之勇力而不爲威强，<span class="jiazhu">俠同挾。</span>秉人之知謀以爲明察，因人之德以爲賢良，非享國而嚴若君父。且夫聲色、滋味、權勢之於人，心不待學而樂之，體不待象而安之。夫欲惡避就，固不待師，此人之性也。天下雖非我，孰能辭之！」<span class="jiazhu">言天下與我同欲。</span>知和曰：「知者之爲，故動以百姓，不違其度，<span class="jiazhu">知者之爲天下，必以百姓而動，百姓亦不違背其法度。</span>是以足而不争，无以爲故不求。<span class="jiazhu">知足，故不争；無爲，故無外求。</span>不足故求之，争四處而不自以爲貪；<span class="jiazhu">成云：「四處，猶四方也。」</span>有餘故辭之，棄天下而不自以爲廉。<span class="jiazhu">此聖、凡之分。</span>廉貪之實，非以迫外也，反監之度。<span class="jiazhu">廉貪之實，非外有所迫也，反視其度量何若而已知之矣。</span>勢爲天子而不以貴驕人，富有天下而不以財戲人。計其患，慮其反，<span class="jiazhu">詩衞風：「思其反。」</span>以爲害於性，故辭而不受也，非以要名譽也。堯、舜爲帝而雍，<span class="jiazhu">黎民時雍。</span>非仁天下也，不以美害生也；<span class="jiazhu">竭美利以奉一己，是自害其生也。</span>善卷、許由得帝而不受，非虛辭讓也，不以事害己。此皆就其利，辭其害，而天下稱賢焉，則可以有之，彼非以興名譽也。」<span class="jiazhu">可以有此賢名而居之，非彼之欲興賢名也。</span>无足曰：「必持其名，苦體絶甘，約養以持生，則亦久病長阨而不死者也。」<span class="jiazhu">言必欲謹持其名，苦身體，絶甘美，約奉養以持生，則與久病長阨而不死者同，究何益乎？</span>知和曰：「平爲福，有餘爲害者，物莫不然，而財其甚者也。今富人耳營鐘鼓筦籥之聲，口嗛於芻豢醪醴之味，<span class="jiazhu">說文：「嗛，口有所快也。」</span>以感其意，遺忘其業，可謂亂矣；侅溺於馮氣，若負重行而上也，可謂苦矣；<span class="jiazhu">釋文：「徐音礙，五代反。又户該反。飲食至咽爲侅。」王念孫云：「左昭五年傳注：『馮，盛也。』馮氣，猶盛氣。」案：貪欲既多，侅塞沈溺於盛氣，如負重上行，其苦甚矣。</span>貪財而取慰，貪權而取竭，<span class="jiazhu">郭慶藩云：「淮南繆稱訓高注：『慰，病也。』與竭對文，皆疾也。」</span>静居則溺，體澤則馮，<span class="jiazhu">平居則酣溺，體澤則馮怒。</span>可謂疾矣；爲欲富就利，故滿若堵耳而不知避，且馮而不舍，可謂辱矣；財積而无用，服膺而不舍，滿心戚醮，<span class="jiazhu">成云：「戚醮，猶煩惱也。」</span>求益而不止，可謂憂矣；内則疑劫請之賊，外則畏寇盜之害，内周樓疏，<span class="jiazhu">李云：「重樓内帀，疏窗外通，謂設備守具。」</span>外不敢獨行，可謂畏矣。此六者，天下之至害也，皆遺忘而不知察，及其患至，求盡性竭財，<span class="jiazhu">嗜財若天性。財即性也，故曰盡性竭財。</span>單以反一日之无故而不可得也。<span class="jiazhu">郭嵩燾云：「單、亶古字通。亶訓但，單亦訓但。」</span>故觀之名則不見，求之利則不得，繚意體而争此，不亦惑乎！」<span class="jiazhu">繚，曲也。言曲意屈體而争之。</span></p>
</div></body></html>