<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-外篇・刻意第十五</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="刻意第十五">刻意第十五</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>刻意尚行，<span class="jiazhu">其意峻刻，其行高尚。</span>離世異俗，高論怨誹，<span class="jiazhu">李云：「非世無道，怨己不遇。」</span>爲亢而已矣，此山谷之士，非世之人，<span class="jiazhu">宣云：「非，猶輕。」</span>枯槁赴淵者之所好也。<span class="jiazhu">司馬云：「枯槁，若鮑焦、介推；赴淵，若申徒狄。」</span>語仁義忠信，恭儉推讓，爲修而已矣，<span class="jiazhu">自修其身。</span>此平世之士，教誨之人，<span class="jiazhu">成云：「此平時治世之士，施教誨物之人，若宣尼之居洙、泗，子夏之在西河。」</span>游居學者之所好也。語大功，立大名，禮君臣，正上下，爲治而已矣，此朝廷之士，尊主强國之人，致功并兼者之所好也。<span class="jiazhu">并兼敵國。</span>就藪澤，處閒曠，釣魚閒處，无爲而已矣，<span class="jiazhu">宣云：「無爲，猶言閒散。」</span>此江海之士，避世之人，閒暇者之所好也。吹呴呼吸，吐故納新，熊經鳥申，<span class="jiazhu">成云：「吹冷呼而吐故，呴暖吸而納新，如熊攀樹而自懸，類鳥飛空而伸腳。」</span>爲壽而已矣，此道引之士，<span class="jiazhu">李云：「導氣令和，引體令柔。」</span>養形之人，彭祖壽考者之所好也。若夫不刻意而高，无仁義而修，无功名而治，无江海而閒，不道引而壽，无不忘也，无不有也，<span class="jiazhu">郭云：「忘，故能有。」</span>澹然无極而眾美從之，<span class="jiazhu">宣云：「不立一極而美無不全。」</span>此天地之道，聖人之德也。故曰：夫恬惔<span class="jiazhu">同淡。</span>寂寞，虛无无爲，此天地之平而道德之質也。<span class="jiazhu">釋文：「質，正也。」宣云：「本也。」</span>故曰：聖人休，休焉則平易矣，<span class="jiazhu">釋文：「休，息也。」俞云：「此本作『故曰聖人休焉，休則平易矣』，『休焉』二字，傳寫誤倒。天道篇『故帝王聖人休焉，休則虛』，與此文法相似，可據以訂正。」案：郭注、成疏、陸釋，皆止一「休」字，俞說是也。此後來刊本之誤。</span>平易則恬惔矣。平易恬惔，則憂患不能入，邪氣不能襲，故其德全而神不虧。故曰：聖人之生也天行，<span class="jiazhu">郭云：「任自然而運動。」</span>其死也物化；<span class="jiazhu">郭云：「蜕然無所係。」</span>静而與陰同德，動而與陽同波；<span class="jiazhu">郭云：「動静無心，而付之陰陽也。」案：四語又見天道篇。</span>不爲福先，不爲禍始；感而後應，迫而後動，不得已而後起。去知與故，<span class="jiazhu">管子心術篇：「去智與故。」此用其語。淮南主術篇高注：「故，巧也。」</span>循天之理，<span class="jiazhu">成云：「循，順也。」</span>故无天災，无物累，无人非，无鬼責。<span class="jiazhu">四語亦見天道篇。「災」，彼文作「怨。」</span>其生若浮，其死若休；不思慮，不豫謀；光矣而不耀，信矣而不期；<span class="jiazhu">宣云：「無心於取必。」</span>其寢不夢，其覺无憂；其神純粹，其魂不罷。<span class="jiazhu">此語亦見天道篇。</span>虛无恬惔，乃合天德。故曰：悲樂者，德之邪；喜怒者，道之過；好惡者，德之失。故心不憂樂，德之至也；<span class="jiazhu">郭云：「至德常適，故情無所概。」</span>一而不變，静之至也；<span class="jiazhu">郭云：「静而一者，不可變也。」</span>无所於忤，虛之至也；<span class="jiazhu">郭云：「其心豁然確盡，乃無纖介之違。」</span>不與物交，惔之至也；<span class="jiazhu">郭云：「物自來耳，至惔者無交物之情。」案：惔同淡。</span>无所於逆，粹之至也。<span class="jiazhu">郭云：「若雜乎濁欲，則有所不順。」</span>故曰：形勞而不休則弊，精用而不已則勞，勞則竭。水之性，不雜則清，莫動則平，鬱閉而不流，亦不能清，<span class="jiazhu">宣云：「又將腐濁。」</span>天德之象也。<span class="jiazhu">宣云：「静而日運。」</span>故曰：純粹而不雜，静一而不變，惔而无爲，動而以天行，<span class="jiazhu">郭云：「若夫逐欲而動，人行也。」</span>此養神之道也。夫有干、越之劍者，<span class="jiazhu">司馬云：「干，吴也。吴、越出善劍。」</span>柙而藏之，不敢用也，寶之至也。精神四達並流，无所不極，上際於天，下蟠於地，化育萬物，不可爲象，<span class="jiazhu">宣云：「不可得而跡象之。」</span>其名爲同帝。」<span class="jiazhu">宣云：「與天帝同用。</span>純素之道，惟神是守，守而勿失，與神爲一，一之精通，合於天倫。<span class="jiazhu">合於自然之理。</span>野語有之曰：「眾人重利，廉士重名，賢人尚志，聖人貴精。」故素也者，謂其无所與雜也；純也者，謂其不虧其神也。能體純素，謂之真人。<span class="jiazhu">成云：「體，悟解也。妙契純素之理，則所在皆真道也。」</span></p>
</div></body></html>