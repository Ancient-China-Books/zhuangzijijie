<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-外篇・莊子集解-外篇・山木第二十</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="山木第二十">山木第二十</span></span></h1>
<p class="jiazhu" id="p0"><a class="gg-link" href="#p0" onclick="return changeColor(this);"></a>蘇輿云：「此亦莊徒所記，旨同於人間世，處濁世、避患害之術也。」</p>
<hr/>
<p class="em2 strong" id="p1"><a class="gg-link" href="#p1" onclick="return changeColor(this);"></a>莊子行於山中，見大木，枝葉盛茂，伐木者止其旁而不取也。問其故。曰：「无所可用。」莊子曰：「此木以不材得終其天年。」夫子出於山，<span class="jiazhu">釋文：「夫子，謂莊子。」</span>舍於故人之家。故人喜，命豎子殺雁而烹之。<span class="jiazhu">釋文：「烹，普彭反，煮也。」王念孫云：「吕覽必己篇作『令豎子爲殺雁饗之』。據此，烹當作亨，即饗也。古書享作饗，烹亦作亨，故釋文誤讀爲烹，今本遂改亨爲烹。因元文作亨，故陸音普彭反，若作烹，則無須音注矣。」案：雁即鵞。說文：「鵝，雁也。」</span>豎子請曰：「其一能鳴，其一不能鳴，請奚殺？」主人曰：「殺不能鳴者。」明日，弟子問於莊子曰：「昨日山中之木，以不材得終其天年；今主人之雁，以不材死。先生將何處？」莊子笑曰：「周將處乎材與不材之間。材與不材之間，似之而非也，<span class="jiazhu">宣云：「處世亦可謂近似，然而非也。」</span>故未免乎累。若夫乘道德而浮游則不然。<span class="jiazhu">心乎道德，則不必言材與不材矣。</span>无譽无訾，<span class="jiazhu">成云：「訾，毁。」</span>一龍一蛇，<span class="jiazhu">或龍見，或蛇蟄。</span>與時俱化，而无肯專爲；<span class="jiazhu">成云：「何肯偏滯而專爲一物！」</span>一上一下，以和爲量，<span class="jiazhu">俞云：「此本作『一下一上』，上與量爲韻；今作『一上一下』，失其韻矣。古書往往倒文協韻，後人不知而誤改者甚多。此與秋水篇『無東無西』同。」</span>浮游乎萬物之祖；<span class="jiazhu">宣云：「未始有物之先。」</span>物物而不物於物，<span class="jiazhu">視外物爲世之一物，而我不爲外物之所物。</span>則胡可得而累邪！此黄帝、神農<span class="jiaozhusup">校：「黄帝、神農」，集釋本作「神農、黄帝」。</span>之法則也。若夫萬物之情，人倫之傳，<span class="jiazhu">人類之相傳。</span>則不然。合則離，成則毁，<span class="jiazhu">有合、成，即有離、毁。</span>廉則挫，<span class="jiazhu">有廉隅則被挫傷。釋文亦作「銼」，即嶢嶢易缺之義。</span>尊則議，<span class="jiazhu">俞云：「議讀爲俄。詩賓之初筵箋：『俄，傾貌。』謂崇高必傾側。古書俄字，或以議爲之，或以儀爲之，或以義爲之。管子法禁篇『法制不議，則民不相私』，議亦俄也，謂法制不傾袤也。」</span>有爲則虧，賢則謀，<span class="jiazhu">成云：「賢以志高，爲人所謀。」</span>不肖則欺，<span class="jiazhu">以上言世事如此。</span>胡可得而必乎哉？<span class="jiazhu">不能免累。</span>悲夫！弟子志之，其唯道德之鄉乎！」<span class="jiazhu">釋文：「鄉，如字，亦音許亮反。」</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>市南宜僚見魯侯，<span class="jiazhu">釋文：「左傳：『市南有熊宜僚，楚人也。』」俞云：「淮南主術訓高注：『宜遼，姓也，名熊。』疑名姓字互誤。」</span>魯侯有憂色。市南子曰：「君有憂色，何也？」魯侯曰：「吾學先王之道，修先君之業，吾敬鬼尊賢，親而行之，无須臾離居，<span class="jiazhu">釋文：「崔本無離字。」俞云：「崔本是也。吕覽慎人篇『胼胝不居』，高注訓居爲止。無須臾居者，無須臾止也。」</span>然不免於患，吾是以憂。」市南子曰：「君之除患之術淺矣。夫豐狐文豹，棲於山林，伏於岩穴，静也；夜行晝居，戒也；雖飢渴隱約，<span class="jiazhu">隱約，潛藏也。</span>猶旦胥疏於江湖之上而求食焉，定也。<span class="jiazhu">司馬云：「胥，須也。」蘇輿云：「旦當作且。」案：狐豹求食，何必待旦？蘇說是也。成云：「旦，明也。」則字訛已久。宣云：「疏，遠也。言獸雖潛藏，猶且須遠於江湖無人之地而求飲食，此其處所一定也。」</span>然且不免於罔羅機辟之患，是何罪之有哉？其皮爲之災也。今魯國獨非君之皮邪？吾願君刳形去皮，洒心去欲，而游於无人之野。南越有邑焉，名爲建德之國。其民愚而樸，少私而寡欲；知作而不知藏，與而不求其報；不知義之所適，不知禮之所將；倡狂妄行，<span class="jiazhu">成云：「倡狂，無心。妄行，混跡也。」</span>乃蹈乎大方；其生可樂，其死可葬。<span class="jiazhu">郭云：「言可終始處之。」</span>吾願君去國捐俗，與道相輔而行。」君曰：「彼其道遠而險，又有江山，我无舟車，奈何？」市南子曰：「君无形倨，<span class="jiazhu">司馬云：「無倨傲其形。」</span>无留居，<span class="jiazhu">司馬云：「無留安其居。」</span>以爲舟<span class="jiaozhusup">校：「舟」，集釋本作「君」。</span>車。」君曰：「彼其道幽遠而无人，吾誰與爲鄰？吾无糧，我无食，<span class="jiazhu">釋文：「我，一本作餓。」</span>安得而至焉？」市南子曰：「少君之費，寡君之欲，雖无糧而乃足。<span class="jiazhu">郭云：「所謂知足則無所不足也。」</span>君其涉於江而浮於海，望之而不見其崖，愈往而不知其所窮。<span class="jiazhu">宣云：「獨往深造如此。」</span>送君者皆自崖而反，<span class="jiazhu">宣云：「人不相及。」</span>君自此遠矣。<span class="jiazhu">郭云：「超然獨立於萬物之上也。」</span>故有人者累，<span class="jiazhu">郭云：「有之以爲己私也。」</span>見有於人者憂。<span class="jiazhu">郭云：「爲人所役用也。」</span>故堯非有人，<span class="jiazhu">宣云：「有天下而不與。」</span>非見有於人也。<span class="jiazhu">宣云：「忘帝力於何有。」</span>吾願去君之累，除君之憂，而獨與道游於大莫之國。<span class="jiazhu">大莫，猶廣莫。</span>方舟而濟於河，有虛船來觸舟，雖有惼心之人不怒；<span class="jiazhu">釋文：「惼，爾雅云：『急也。』」</span>有一人在其上，則呼張歙之；<span class="jiazhu">其口開翕。</span>一呼而不聞，再呼而不聞，於是三呼邪，則必以惡聲隨之。向也不怒而今也怒，向也虛而今也實。<span class="jiazhu">以此故也。</span>人能虛己以遊世，其孰能害之！」</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>北宫奢爲衞靈公賦斂以爲鐘，<span class="jiazhu">奢，衞大夫。賦斂，蓋謂募施。</span>爲壇乎國門之外，<span class="jiazhu">宣云：「爲壇而登，因鑄於其所。」</span>三月而成上下之縣。<span class="jiazhu">司馬云：「八音備，爲縣，而聲高下。」宣云：「時不久，而斂之多。」</span>王子慶忌見而問焉，曰：「子何術之設？」<span class="jiazhu">俞云：「慶忌，疑周之王子而仕衞者，與王孫賈同。」</span>奢曰：「一之間，无敢設也。<span class="jiazhu">心在一鐘之間，非敢更設術也。</span>奢聞之：『既彫既琢，復歸於樸。』<span class="jiazhu">言末俗彫琢之後，宜反於樸，惟誠可以動之。</span>侗乎其无識，<span class="jiazhu">釋文：「侗，無知貌。」案：言它無所識，唯冀其成。</span>儻乎其怠疑；<span class="jiazhu">儻乎無所向，如怠如疑，又懼其不誠。</span>萃乎芒乎，其送往而迎來；<span class="jiazhu">萃，聚也。芒，不辨也。送往迎來，言其多。</span>來者勿禁，往者勿止；<span class="jiazhu">聽人自願。</span>從其彊梁，<span class="jiazhu">從，讀曰縱。不願者聽之。</span>隨其曲傅，<span class="jiazhu">釋文：「傅音附。司馬云：『曲附己者隨之。』本或作傳，張戀反。」</span>因其自窮。<span class="jiazhu">黽勉自盡者因之。郭嵩燾云：「如左昭傳『賦晋國一鼓鐵以鑄刑鼎』。名爲賦斂，而聽民之自致，故曰因其自窮。」</span>故朝夕賦斂而毫毛不挫，<span class="jiazhu">如未挫人毫毛者。</span>而況有大塗者乎！」<span class="jiazhu">況處天下大通之塗者乎！謂道也。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>孔子圍於陳、蔡之間，七日不火食。大公任往弔之，<span class="jiazhu">李云：「大公，大夫稱，任其名。」俞云：「廣韻一東公字注：『世本有太公穎叔。』然則大公乃複姓，非大夫稱。」</span>曰：「子幾死乎？」曰：「然。」「子惡死乎？」曰：「然。」任曰：「予嘗言不死之道。<span class="jiazhu">宣云：「嘗，試也。言不至犯患而死之道。」</span>東海有鳥焉，其名曰意怠。其爲鳥也，翂翂翐翐，<span class="jiazhu">釋文：「翂音紛。翐音秩。司馬云：『舒遲貌。一云：飛不高貌。』」</span>而似无能；引援而飛，迫脅而棲；<span class="jiazhu">李云：「不敢獨棲，迫脅在眾鳥中，才足容身而宿，避害之至也。」</span>進不敢爲前，退不敢爲後；食不敢先嘗，必取其緒。<span class="jiazhu">王念孫云：「緒，餘也。讓王篇『其緒餘以爲國家』，司馬注：「緒，殘也，謂殘餘也。』」</span>是故其行列不斥，<span class="jiazhu">蘇輿云：「言爲眾鳥所容。」</span>而外人卒不得害，是以免於患。直木先伐，甘井先竭。<span class="jiazhu">郭云：「才之患也。」</span>子其意者飾知以驚愚，修身以明汙，昭昭乎若揭日月而行，<span class="jiazhu">三語已見達生篇。</span>故不免也。昔吾聞之大成之人曰：<span class="jiazhu">成云：「大成之人，即老子也。」</span>『自伐者无功，<span class="jiazhu">伐，誇也。</span>功成者墮，名成者虧。』<span class="jiazhu">郭云：「恃功名以爲已成者，未之嘗全。」</span>孰能去功與名而還與眾人！<span class="jiazhu">宣云：「反同於眾。」</span>道流而不明居，<span class="jiazhu">道流衍於天下，而不顯然居之。</span>得行而不名處；<span class="jiazhu">得，猶德也。德行而不以自名自處。</span>純純常常，<span class="jiazhu">宣云：「純一其心，平常其行。」</span>乃比於狂；<span class="jiazhu">成云：「既不矜飾，更類於狂人。」</span>削跡捐勢，不爲功名。是故无責於人，人亦无責焉。至人不聞，<span class="jiazhu">語見秋水篇，「至」作「道」。</span>子何喜哉？」<span class="jiazhu">何大自喜？</span>孔子曰：「善哉！」辭其交遊，去其弟子，逃於大澤；衣裘褐，食杼栗；<span class="jiazhu">不取美服珍味。</span>入獸不亂羣，入鳥不亂行。鳥獸不惡，而況人乎！</p>
<p class="em2 strong" id="p5"><a class="gg-link" href="#p5" onclick="return changeColor(this);"></a>孔子問子桑雽曰：<span class="jiazhu">釋文：「雽音户。又作𩁹，音于。」俞云：「疑即大宗師之子桑户。」</span>「吾再逐於魯，伐樹於宋，削跡於衞，窮於商、周，圍於陳、蔡之間。吾犯此數患，親交益疏，徒友益散，何與？」子桑雽曰：「子獨不聞假人之亡與？<span class="jiazhu">李云：「假，國名。」</span>林囘棄千金之璧，負赤子而趨。<span class="jiazhu">林囘，人姓名，即假人之亡者。國亡民散，負子而逃。</span>或曰：『爲其布與？赤子之布寡矣。<span class="jiazhu">布，謂財貨。</span>爲其累與？赤子之累多矣。棄千金之璧，負赤子而趨，何也？』林囘曰：『彼以利合，<span class="jiazhu">彼，謂璧。</span>此以天屬也。』夫以利合者，迫窮禍患害相棄也；以天屬者，迫窮禍患害相收也。夫相收之與相棄亦遠矣。且君子之交淡若水，小人之交甘若醴；君子淡以親，小人甘以絶。彼无故以合者，則无故以離。」<span class="jiazhu">宣云：「言非天屬。」</span>孔子曰：「敬聞命矣。」徐行翔佯而歸，絶學捐書，弟子无挹於前，<span class="jiazhu">宣云：「無可挹取於前。」</span>其愛益加進。<span class="jiazhu">真意相感。</span>異日，桑雽又曰：「舜之將死，真泠禹曰：<span class="jiazhu">釋文：「真，司馬本作直。云：『泠，曉也。』泠或爲命。」王引之云：「直當爲𠧟。𠧟，籀文乃字，形似直，故訛作直，又訛作真。『真泠禹』，當爲『乃命禹』也。」</span>『汝戒之哉！形莫若緣，情莫若率。<span class="jiazhu">成云：「緣，順也。形必順物，情必率中。」</span>緣則不離，率則不勞；<span class="jiazhu">宣云：「不離於物，則不勞於安排。」</span>不離不勞，則不求文以待形；<span class="jiazhu">宣云：「天然真率，何求於禮文以待形！」</span>不求文以待形，固不待物。』」<span class="jiazhu">宣云：「又何求於外物！」</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>莊子衣大布而補之，正緳係履而過魏王。<span class="jiazhu">司馬云：「緳，帶也。王，惠王。」郭嵩燾云：「帶之名緳，别無證據；正帶係履，不得爲憊。說文：『絜，麻一耑也。』與緳通。言整齊麻之一耑，以束其履而係之。履無絇，係之以麻，故曰憊。」</span>魏王曰：「何先生之憊邪？」莊子曰：「貧也，非憊也。士有道德不能行，憊也。衣弊履穿，貧也，非憊也，此所謂非遭時也。<span class="jiazhu">宣云：「非，猶不。」</span>王獨不見夫騰猿乎？其得枏、梓、豫、章也，攬蔓其枝，<span class="jiazhu">成云：「攬蔓，猶把捉。」</span>而王長其間，<span class="jiazhu">王長，猶言自大。</span>雖羿、蓬蒙不能眄睨也。<span class="jiazhu">李云：「眄，或作睥。」案：言不能害之。</span>及其得柘、棘、枳、枸之閒也，<span class="jiazhu">成云：「並有刺之惡木。」</span>危行側視，振動悼慄，此筋骨非有加急而不柔也，處勢不便，未足以逞其能也。今處昏上亂相之間，而欲无憊，奚可得邪？此比干之見剖心，徵也夫！」<span class="jiazhu">處亂世不安於憊，必遭戮辱，比干之見剖心，其明徵也。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>孔子窮於陳、蔡之間，七日不火食，左據槁木，右擊槁枝，而歌猋氏之風，<span class="jiazhu">猋氏，即焱氏，已見天運篇。</span>有其具而无其數，<span class="jiazhu">宣云：「有枝擊木，而無節奏。」</span>有其聲而无宫角，<span class="jiazhu">宣云：「有歌聲而無音律。」</span>木聲與人聲，犁然有當於人心。<span class="jiazhu">宣云：「犁然，猶釋然，如犁田者其土釋然也。」</span>顔囘端拱還目而闚之。<span class="jiazhu">還目，囘目。</span>仲尼恐其廣己而造大也，愛己而造哀也，<span class="jiazhu">造，至也。自廣而至於自大，自愛而至於自傷，皆非所以處窮。</span>曰：「囘！無受天損易，<span class="jiazhu">郭云：「唯安之故易。」</span>无受人益難。<span class="jiazhu">成云：「儻來而寄，推之即難。」</span>无始而非卒也，<span class="jiazhu">郭云：「於今爲始者，於昨爲卒，則所謂始者即是卒矣。言變化之無窮。」</span>人與天一也。<span class="jiazhu">郭云：「皆自然。」</span>夫今之歌者其誰乎？」<span class="jiazhu">郭云：「任其自爾，歌者非我也。」</span>囘曰：「敢問无受天損易。」仲尼曰：「飢溺寒暑，窮桎不行，天地之行也，運物之泄也，<span class="jiazhu">飢渴也，寒暑也，窮因桎梏而不行也，皆天地之行，而運動萬物之所發見也。司馬云：「泄，發也。」</span>言與之偕逝之謂也。<span class="jiazhu">宣云：「惟順化，與之偕往而已矣。」</span>爲人臣者，不敢去之。<span class="jiazhu">宣云：「臣受君命，理不敢逃。」</span>執臣之道猶若是，而況乎所以待天乎！」<span class="jiazhu">順受以待天，則損不能損矣，故曰易。</span>「何謂无受人益難？」仲尼曰：「始用四達，<span class="jiazhu">宣云：「始用，初進也。初進之時，即四達而無不利。」</span>爵䘵並至而不窮，<span class="jiazhu">宣云：「人益如此。」</span>物之所利，乃非己也，<span class="jiazhu">宣云：「此物之利，於己性分無與。」</span>吾命有在外者也。<span class="jiazhu">宣云：「此吾氣數之命偶有通於外者也。」</span>君子不爲盜，賢人不爲竊。吾若取之，何哉？<span class="jiazhu">宣云：「虛叨爵䘵，無異盜竊。此吾子賢人所不爲，吾獨取之，何哉？」</span>故曰：鳥莫知於鷾鴯，<span class="jiazhu">釋文：「知音智。或曰：鷾鴯，燕也。」</span>目之所不宜處，不給視，<span class="jiazhu">見不宜處者，不給於視，即已棄去，不待囘翔也。</span>雖落其實，棄之而走。<span class="jiazhu">銜實落地，亦不收取。</span>其畏人也，而襲諸人間，<span class="jiazhu">成云：「襲，入也。」案：其畏人也如此，而入居於人室。</span>社稷存焉爾。」<span class="jiazhu">徒以所託在此，無異國之有社稷，人不能離爾。君子居人國，亦當知社稷存焉，盡心所事。至爵䘵之益，我性不加，當思危邦不入，亂邦不居，而知之者鮮，故曰難。</span>「何謂无始而非卒？」仲尼曰：「化其萬物而不知其禪之者，<span class="jiazhu">天化生萬物，日新不窮，而不知誰爲禪代之者。</span>焉知其所終？焉知其所始？<span class="jiazhu">故無始非卒。</span>正而待之而已耳。」<span class="jiazhu">守正而俟之而已。</span>「何謂天與人一邪？」仲尼曰：「有人，天也；有天，亦天也。<span class="jiazhu">宣云：「人與天，皆天爲之。天即理也。」</span>人之不能有天，性也，<span class="jiazhu">宣云：「人或不能全有其天，以性分有所加損故也。」</span>聖人晏然體逝而終矣。」<span class="jiazhu">宣云：「天者日逝而不停，聖人安然體其日逝者而終其身，又惡有以己與天抗者邪！此所以人與天一也。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>莊周遊乎彫陵之樊，<span class="jiazhu">司馬云：「彫陵，陵名。樊，藩也。」</span>覩一異鵲自南方來者，翼廣七尺，目大運寸，<span class="jiazhu">王念孫云：「運與廣對文，廣爲横，則運爲從。目大運寸，猶言目大徑寸耳。越語『廣運百里』，韋注：『東西爲廣，南北爲運。』是運爲從也。」</span>感周之顙而集於栗林。<span class="jiazhu">成云：「感，觸也。」</span>莊周曰：「此何鳥哉？翼殷不逝，<span class="jiazhu">翼大而不飛去。</span>目大不覩。」<span class="jiazhu">感人顙。</span>蹇裳躩步，執彈而留之。<span class="jiazhu">司馬云：「躩，疾行。留，伺便也。」</span>覩一蟬方得美蔭而忘其身；螳蜋執翳而搏之，<span class="jiazhu">據葉自翳，若執之然。</span>見得而忘其形；<span class="jiazhu">忘形之爲鵲所見。</span>異鵲從而利之，見利而忘其真。<span class="jiazhu">宣云：「失其真性，故不逝不覩。」</span>莊周怵然曰：「噫！物固相累，<span class="jiazhu">郭云：「相爲利者，恒相爲累。」</span>二類相召也。」<span class="jiazhu">宣云：「蟬召螳蜋，螳蜋召鵲，皆自招害。」</span>捐彈而反走，虞人逐而誶之。<span class="jiazhu">成云：「虞人，掌栗園者。疑其盜栗，故逐而誶問之。」</span>莊周反入，三月不庭。<span class="jiazhu">釋文：「『三月』，一本作『三日』。司馬云：『不出坐庭中三月。』」王念孫云：「下文言『頃間』，則『三日』是也。如司馬說，庭上須加出字，而義始明。下文『甚不庭』，若解爲甚不出庭，尤不成語。庭當讀爲逞。不逞，不快也；甚不逞，甚不快也。逞字古讀若呈，聲與庭相近，故通作庭。」</span>藺且從而問之：<span class="jiazhu">司馬云：「莊子弟子。」</span>「夫子何爲頃間甚不庭乎？」莊周曰：「吾守形而忘身，<span class="jiazhu">守物形而忘己身。</span>觀於濁水而迷於清淵。<span class="jiazhu">知物類之逐利，而不悟己之當避嫌。</span>且吾聞諸夫子曰：『入其俗，從其俗。』<span class="jiazhu">成云：「夫子，謂老耼。言俗有禁令，從而行之。」</span>今吾游於彫陵而忘吾身，<span class="jiazhu">與蟬類。</span>異鵲感吾顙，游於栗林而忘真，<span class="jiazhu">與鵲類。</span>栗林虞人以吾爲戮，<span class="jiazhu">戮，辱也。</span>吾所以不庭也。」</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>陽子之宋，<span class="jiazhu">司馬云：「陽子，楊朱。」案：據寓言篇引列子。</span>宿於逆旅。逆旅有妾二人，其一人美，其一人惡，惡者貴而美者賤。陽子問其故，逆旅小子對曰：「其美者自美，<span class="jiazhu">自美而驕亢。</span>吾不知其美也；其惡者自惡，<span class="jiazhu">自惡而卑下。</span>吾不知其惡也。」陽子曰：「弟子記之！行賢而去自賢之行，<span class="jiazhu">二行去聲。</span>安往而不愛哉？」</p>
</div></body></html>