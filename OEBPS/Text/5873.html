<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-外篇・在宥第十一</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="在宥第十一">在宥第十一</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>聞在宥天下，不聞治天下也。<span class="jiazhu">文選謝靈運從宋公戲馬台詩注引司馬云：「在，察也。宥，寬也。」蘇輿云：「在不當訓察，察之則固治之矣。在，存也。存諸心而不露是善非惡之跡，以使民相安於渾沌，正胠篋篇含字之旨。」</span>在之也者，恐天下之淫其性也；<span class="jiazhu">淫，過也。</span>宥之也者，恐天下之遷其德也。<span class="jiazhu">遷而他效。</span>天下不淫其性，不遷其德，有治天下者哉！<span class="jiazhu">宣云：「又何須更治之！」</span>昔堯之治天下也，使天下欣欣焉人樂其性，是不恬也；<span class="jiazhu">成云：「恬，静也。」</span>桀之治天下也，使天下瘁瘁焉人苦其性，是不愉也。<span class="jiazhu">成云：「愉，樂也。」</span>夫不恬不愉，非德也。非德也而可長久者，天下无之。人大喜邪，毗於陽。大怒邪，毗於陰。<span class="jiazhu">俞云：「喜屬陽，怒屬陰。毗陽毗陰，言傷陰陽之和也。淮南原道訓『人大怒破陰，大喜墜陽』，與此義同。」</span>陰陽並毗，四時不至，寒暑之和不成，其反傷人之形乎！<span class="jiazhu">成云：「人多疾病，豈非反傷形乎！」</span>使人喜怒失位，居處無常，思慮不自得，中道不成章，於是乎天下始喬詰、卓鷙，<span class="jiazhu">崔云：「喬詰，意不平；卓鷙，行不平也。」</span>而後有盜蹠、曾、史之行。故舉天下以賞其善者不足，舉天下以罰其惡者不給，<span class="jiazhu">郭云：「慕賞乃善，故賞不能供；畏罰乃止，故罰不能勝。」</span>故天下之大不足以賞罰。自三代以下者，匈匈焉終以賞罰爲事，彼何暇安其性命之情哉！<span class="jiazhu">成云：「匈匈，讙譁也。」</span>而且說明邪，是淫於色也；說聰邪，是淫於聲也；<span class="jiazhu">說音悅，下同。</span>說仁邪，是亂於德也；說義邪，是悖於理也；說禮邪，是相於技也；說樂邪，是相於淫也；<span class="jiazhu">釋文：「相，助也。」成云：「說禮乃助華浮技能，說樂更助宫商淫聲。」王夫之云：「與之偕而自失曰相。」</span>說聖邪，是相於藝也；說知邪，是相於疵也。<span class="jiazhu">成云：「說聖跡，助世間之藝術；愛智計，益是非之疵病也。」</span>天下將安其性命之情，之八者，存可也；亡可也；天下將不安其性命之情，之八者，乃始臠卷、獊囊而亂天下也。<span class="jiazhu">司馬云：「臠卷，不申舒之狀。」崔本「獊」作「戕」，云：「戕囊，猶搶攘。」</span>而天下乃始尊之惜之，甚矣天下之惑也！豈直過也而去之邪！<span class="jiazhu">宣云：「豈但過時便任其去乎！」</span>乃齊戒以言之，跪坐以進之，鼓歌以儛之，<span class="jiazhu">宣云：「乃奕世欣奉，不能已如此。」</span>吾若是何哉！故君子不得已而臨邪天下，莫若无爲。无爲也，而後安其性命之情。故貴以身於爲天下，則可以託天下；愛以身於爲天下，則可以寄天下。<span class="jiazhu">宣云：「貴愛其身於爲天下，内重而見外之輕，此所以於天下無爲，乃可以爲天下之君也。」蘇輿云：「身下兩於字當衍。四語見老子。」</span>故君子苟能无解其五藏，<span class="jiazhu">釋文：「解，散也。」案：駢拇篇：「多方乎仁義而用之者，列於五藏。」</span>无擢其聰明，<span class="jiazhu">擢，猶拔也。謂顯拔之。言以聰明自詡也。</span>尸居而龍見，淵默而雷聲，<span class="jiazhu">不動而如神，不言而名章。二語又見天運篇。</span>神動而天隨，<span class="jiazhu">精神方動，天機自赴。</span>從容無爲而萬物炊累焉。<span class="jiazhu">司馬云：「炊累，猶動升也。」向、郭云：「如埃塵之自動。」案：陽春和煦，如萬物層累而炊熟之。</span>吾又何暇治天下哉！</p>
<p class="em2 strong" id="p1"><a class="gg-link" href="#p1" onclick="return changeColor(this);"></a>崔瞿問於老耼曰：「不治天下，安藏人心？」<span class="jiazhu">「藏」是「臧」之誤，古字止作「臧」。安臧人心，言人心無由善。</span>老耼曰：「汝慎無攖人心。<span class="jiazhu">成云：「攖撓人心。」</span>人心排下而進上，<span class="jiazhu">宣云：「排抑則降下，稍進則亢上。」</span>上下囚殺，<span class="jiazhu">宣云：「上下之間，係之若囚，傷之若殺。」蘇輿云：「其亢上也如殺，其排下也如囚。殺則驕，囚則僨。」</span>淖約柔乎剛强。<span class="jiazhu">成云：「淖約，柔弱也。」郭云：「能淖約則剛强者柔矣。」</span>廉劌彫琢，其熱焦火，其寒凝冰。<span class="jiazhu">廉，棱。劌，利。彫琢，刻削也。言尖利刻削之人，其心燥急則熱如焦火，戰惕則寒如凝冰。</span>其疾俛仰之間，而再撫四海之外，<span class="jiazhu">撫，臨也。喻其疾速。</span>其居也淵而静，<span class="jiazhu">宣云：「言其深伏。」</span>其動也縣而天。<span class="jiazhu">宣云：「言其飛浮。」</span>僨驕而不可係者，<span class="jiazhu">僨驕不可禁係。</span>其唯人心乎！昔者黄帝始以仁義攖人之心，堯、舜於是乎股无胈，脛无毛，以養天下之形，<span class="jiazhu">李云「胈，白肉。」</span>愁其五藏以爲仁義，矜其血氣以規法度。<span class="jiazhu">郭慶藩云：「釋言：『矜，苦也。』矜其血氣，猶孟子言『苦其心志』。」</span>然猶有不勝也。堯於是放讙兜於崇山，投三苗於三峗，流共工於幽都，此不勝天下也夫！<span class="jiazhu">釋文：「峗，本亦作危。」案：古注「夫」字下屬，今以屬上。</span>施及三王而天下大駭矣。<span class="jiazhu">宣云：「不安其性。」</span>下有桀、蹠，上有曾、史，<span class="jiazhu">成云：「桀、蹠行小人之行爲下，曾、史行君子之行爲上。」</span>而儒、墨畢起。<span class="jiazhu">同時並起。</span>於是乎喜怒相疑，愚知相欺，善否相非，誕信相譏，而天下衰矣；大德不同，<span class="jiazhu">德本玄同，而此有不同之跡。</span>而性命爛漫矣；<span class="jiazhu">成云：「爛漫，散亂。」</span>天下好知，而百姓求竭矣。<span class="jiazhu">上窮其智，百姓不能供其求。</span>於是乎釿鋸制焉，<span class="jiazhu">釋文：「釿音斤，本亦作斤。」</span>繩墨殺焉，椎鑿決焉。<span class="jiazhu">工匠以繩墨正木，人君以禮法正人；工匠以斤鋸椎鑿殘木，人君以刑法殘人。</span>天下脊脊大亂，<span class="jiazhu">釋文：「脊脊，相殘藉也。」案：與藉藉同。</span>罪在攖人心。故賢者伏處大山嵁岩之下，<span class="jiazhu">俞云：「嵁當爲湛。文選封禪文李注：『湛，深也。』山以大言，岩以深言。」</span>而萬乘之君憂慄乎廟堂之上。今世殊死者相枕也，桁楊者相推也，刑戮者相望也，<span class="jiazhu">釋文：「廣雅：『殊，斷也。』崔云：『械夾頸及脛者，皆曰桁楊。』」案：相枕，謂已死者。相推、相望，言其多。</span>而儒、墨乃始離跂攘臂乎桎梏之間。意！<span class="jiazhu">同噫。</span>甚矣哉！其无愧而不知恥也甚矣！吾未知聖知之不爲桁楊椄槢也，仁義之不爲桎梏、鑿枘也，<span class="jiazhu">司馬云：「椄槢，械楔。」成云：「鑿，孔也。以物内孔中曰枘。」桁楊以椄槢爲管，桎梏以鑿枘爲用。</span>焉知曾、史之不爲桀、蹠嚆矢也！<span class="jiazhu">向云：「嚆矢，矢之鳴者。」字林云「嚆，大呼。」郭云：「言曾、史爲桀、蹠之利用也。」</span>故曰：『絶聖棄知而天下大治。』」</p>
<p class="em2 strong" id="p2"><a class="gg-link" href="#p2" onclick="return changeColor(this);"></a>黄帝立爲天子十九年，令行天下，聞廣成子在於空同之上，故往見之，<span class="jiazhu">釋文：「廣成子，或云即老子。爾雅云：『北戴斗極爲空同。』」</span>曰：「我聞吾子達於至道，敢問至道之精。吾欲取天地之精，以佐五穀，以養民人；<span class="jiazhu">成云：「欲取陰陽精氣，助成五穀。」</span>吾又欲官陰陽，以遂羣生。<span class="jiazhu">成云：「欲象陰陽，設官分職。遂，順也。」</span>爲之奈何？」<span class="jiaozhusup">校：「爲之奈何」四字據集釋本補。</span>廣成子曰：「而所欲問者，物之質也；<span class="jiazhu">成云：「而，汝也。下同。所問粗淺，不過形質。」</span>而所欲官者，物之殘也。<span class="jiazhu">宣云：「猶言朴散之餘。」</span>自而治天下，雲氣不待族而雨，<span class="jiazhu">司馬云：「族，聚也。未聚而雨，言澤少。」</span>草木不待黄而落，<span class="jiazhu">司馬云：「殺氣多。」</span>日月之光益以荒矣。<span class="jiazhu">宣云：「天地之氣凋喪如此。」</span>而佞人之心翦翦者，又奚足以語至道！」<span class="jiazhu">成云：「汝是諂佞之人，心甚狹劣。」李云：「翦翦，淺短貌。」案：翦與譾同。</span>黄帝退，捐天下，築特室，席白茅，<span class="jiazhu">示潔浄。</span>閒居三月，復往邀之。<span class="jiazhu">邀，求請也。</span>廣成子南首而卧，黄帝順下風膝行而進，再拜稽首而問曰：「聞吾子達於至道，敢問治身奈何而可以長久？」廣成子蹶然而起，<span class="jiazhu">蹶然，疾起貌。</span>曰：「善哉問乎！來！吾語女至道。至道之精，窈窈冥冥；至道之極，昏昏默默。无視无聽，抱神以静，形將自正。必静必清，无勞女形，无摇女精，乃可以長生。<span class="jiazhu">宣云：「此言安外以養内也。」</span>目无所見，耳无所聞，心无所知，女神將守形，形乃長生。慎女内，<span class="jiazhu">絶思慮。</span>閉女外，<span class="jiazhu">止動作。</span>多知爲敗。<span class="jiazhu">宣云：「内外交引，病在於知，故總言之。」</span>我爲女遂於大明之上矣，至彼至陽之原也；爲女入於窈冥之門矣，至彼至陰之原也。<span class="jiazhu">遂，徑達也。至人智照如日月，故名大明。有感而動，故曰遂於大明之上；無感之時，深根凝湛，故曰入於窈冥之門。</span>天地有官，<span class="jiazhu">宣云：「兩儀分職。」</span>陰陽有藏，<span class="jiazhu">宣云：「互爲其根。」</span>慎守女身，物將自壯。<span class="jiazhu">宣云：「物即道也。守身則道得其養，將自成也。」</span>我守其一，以處其和，<span class="jiazhu">宣云：「二氣之和也。」</span>故我修身千二百歲矣，吾形未嘗衰。」<span class="jiazhu">宣云：「形神相守，長久之道。」</span>黄帝再拜稽首曰：「廣成子之謂天矣！」<span class="jiazhu">宣云：「與天合德。」</span>廣成子曰：「來！吾語女。彼其物无窮，而人皆以爲有終；<span class="jiazhu">道如循環然，而人以爲没則已焉。</span>彼其物无測，而人皆以爲有極。<span class="jiazhu">道本無盡，而人以爲有盡。</span>得吾道者，上爲皇而下爲王；失吾道者，上見光而下爲土。<span class="jiazhu">雖見光明，已爲土壤。</span>今夫百昌，<span class="jiazhu">百物昌盛，謂之百昌。</span>皆生於土而反於土，<span class="jiazhu">宣云：「人不知道，與物何異！」</span>故餘將去女，入无窮之門，以遊无極之野。<span class="jiazhu">成云：「反歸冥寂之本，入無窮之門；應變天地之間，遊無極之野。」</span>吾與日月參光，吾與天地爲常。<span class="jiazhu">成云：「參，同也。」</span>當我，緡乎！遠我，昏乎！<span class="jiazhu">釋文：「緡，泯合也。」郭嵩燾云：「緡、昏字通，緡亦昏也。當我，鄉我而來，遠我，背我而去，任人之向背，一以無心應之。」</span>人其盡死，而我獨存乎！」<span class="jiazhu">宣云：「與道不息。」</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>雲將東遊，<span class="jiazhu">初學記一引司馬云：「雲將，雲之主帥。」</span>過扶摇之枝，<span class="jiazhu">李云：「扶摇，神木也，生東海。」</span>而適遭鴻蒙。<span class="jiazhu">司馬云：「自然元氣也。」</span>鴻蒙方將拊髀雀躍而遊。<span class="jiazhu">成云：「拊，拍也。雀躍，跳躍也。」</span>雲將見之，倘然止，贄然立，<span class="jiazhu">李云：「倘，自失貌。贄，不動貌。」</span>曰：「叟何人邪？叟何爲此？」<span class="jiazhu">司馬云：「叟，長者稱。」</span>鴻蒙拊髀雀躍不輟，對雲將曰：「遊。」雲將曰：「朕願有問也。」鴻蒙仰而視雲將曰：「籲！」雲將曰：「天氣不合，地氣鬱結，六氣不調，<span class="jiazhu">成云：「陰、陽、風、雨、晦、明。」</span>四時不節。今我願合六氣之精，以育羣生，<span class="jiazhu">成云：「欲合六氣精華，以養萬物。」</span>爲之奈何？」鴻蒙拊髀雀躍掉頭曰：「吾弗知，吾弗知。」雲將不得問。又三年，東遊，過有宋之野，而適遭鴻蒙。雲將大喜，行趨而進曰：「天忘朕邪？天忘朕邪？」<span class="jiazhu">尊之曰天，如黄帝之稱廣成子。</span>再拜稽首，願聞於鴻蒙。鴻蒙曰：「浮游不知所求，倡狂不知所往，<span class="jiazhu">自得所求，自適所往。</span>遊者鞅掌，<span class="jiazhu">有鞅在掌，言出遊也。</span>以觀无妄，<span class="jiazhu">宣云：「真機之自動者，吾但從而寓目焉。」</span>朕又何知！」雲將曰：「朕也自以爲倡狂，而百姓隨予所往；朕也不得已於民，<span class="jiazhu">宣云：「謝之不去。」</span>今則民之放也。<span class="jiazhu">郭云：「爲民所放效。」</span>願聞一言。」鴻蒙曰：「亂天之經，逆物之情，玄天弗成；<span class="jiazhu">成云：「亂天常道，逆物真性，自然之化不成。」</span>解獸之羣，而鳥皆夜鳴；<span class="jiazhu">獸散其羣，鳥鳴於夜。</span>災及草木，禍及止蟲。<span class="jiazhu">釋文：「止，本亦作昆。」蘇輿云：「止、豸同。」</span>意！治人之過也！」<span class="jiazhu">釋文：「意，本又作噫，下同。」郭云：「有治之跡，亂之所由生也。」</span>雲將曰：「然則吾奈何？」鴻蒙曰：「意！毒哉！<span class="jiazhu">宣云：「言害已深。」</span>僊僊乎歸矣！」<span class="jiazhu">成云：「僊僊，輕舉貌。勸令歸。」</span>雲將曰：「吾遇天難，願聞一言。」鴻蒙曰：「意！心養。<span class="jiazhu">唯心當養。</span>汝徒處无爲，而物自化。<span class="jiazhu">成云：「徒，但也。」</span>墮爾形體，吐爾聰明；<span class="jiazhu">成云：「身心兩忘。」</span>倫與物忘，<span class="jiazhu">人倫庶物，皆泯其跡。</span>大同乎涬溟；<span class="jiazhu">司馬云：「涬溟，自然氣也。」宣云：「與浩氣同體。」</span>解心釋神，莫然无魂。<span class="jiazhu">宣云「解其黏，釋其縛。」成云：「魂，好知爲。莫然，無知。同死灰枯木。」</span>萬物云云，<span class="jiazhu">成云：「云云，眾多也。」蘇輿云：「案『云云』，老子作『芸芸』，自然貌。」</span>各復其根，<span class="jiazhu">宣云：「皆得其無妄之真本。」</span>各復其根而不知。渾渾沌沌，終身不離；<span class="jiazhu">宣云：「不開其知識。」</span>若彼知之，乃是離之。<span class="jiazhu">成云：「用知，乃離自然之性。」</span>无問其名，无闚其情，<span class="jiazhu">宣云：「物本無名，我不必問；本無情，不必闚。」</span>物故自生。<span class="jiazhu">成云：「任於獨化，物得生理也。」</span>雲將曰：「天降朕以德，示朕以默，躬身求之，乃今也得。」再拜稽首，起辭而行。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>世俗之人，皆喜人之同乎己，而惡人之異於己也。同於己而欲之、異於己而不欲者，以出乎眾爲心也。<span class="jiazhu">宣云：「言己超出於眾，皆當從己也。」</span>夫以出於眾爲心者，曷嘗出乎眾哉！<span class="jiazhu">非果能超出於眾也。</span>因眾以寧所聞，不如眾技眾矣。<span class="jiazhu">並無獨見，但因聞眾論，遂執一而安之，則反不如能集眾技者之信爲眾矣。</span>而欲爲人之國者，此攬乎三王之利，而不見其患者也。<span class="jiazhu">宣云：「然且欲以己見治人之國者，此徒以聖知仁義爲利，而不見其害也。」</span>此以人之國僥倖也，幾何僥倖而不喪人之國乎！其存人之國也，无萬分之一；其喪人之國也，一不成而萬有餘喪矣。<span class="jiazhu">一事不成，萬事隨之。</span>悲夫！有土者之不知也！夫有土者，有大物也。有大物者，不可以物物；<span class="jiazhu">郭云：「不能用物而爲物用，即是物耳，豈能物物哉！不能物物，則不足以有大物矣。」蘇輿云：「言有土者自以爲若有物存，則爲物所物矣。惟物而不物，故能以一身物萬物。下文『獨有』，即無物之旨。」</span>而不物，故能物物。<span class="jiazhu">宣云：「不見有物，則超乎物外，故能主宰乎物也。」</span>明乎物物者之非物也，豈獨治天下百姓而已哉！出入六合，遊乎九州，獨往獨來，是謂獨有。獨有之人，是謂至貴。<span class="jiazhu">成云：「人欲出眾而己獨遊，眾無此能，是名獨有。獨有之人，百姓荷戴，以斯爲主，可謂至尊至貴也。」</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>大人之教，若形之於影，聲之於響。有問而應之，盡其所懷，爲天下配。<span class="jiazhu">成云：「配，匹也。先感爲主，應者爲匹。」</span>處乎无響，<span class="jiazhu">郭云：「寂以待物。」</span>行乎无方。<span class="jiazhu">郭云：「隨物轉化。」</span>挈汝適復之撓撓，以遊无端，<span class="jiazhu">俞云：「釋詁：『適，往也。』適復，猶往復。撓撓，亂也。惟大人能提潔世俗往復撓亂之人，與之共游於無端。」</span>出入无旁，<span class="jiazhu">宣云：「去聲。」</span>與日无始，<span class="jiazhu">成云：「與日俱新，故無終始。」</span>頌論形軀，合乎大同，<span class="jiazhu">論其形貌，合乎人羣，不自立異。</span>大同而无己。无己，惡乎得有有！<span class="jiazhu">郭云：「天下之難無者己也。己既無矣，則羣有不足復有之。」</span>覩有者，昔之君子；<span class="jiazhu">宣云：「三代所謂明聖。」</span>覩无者，天地之友。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a>賤而不可不任者，物也；卑而不可不因者，民也；<span class="jiazhu">民、物雖卑賤，惟當因而任之，反其性則亂。</span>匿而不可不爲者，事也；<span class="jiazhu">郭云：「事藏於彼，而各自爲，故不可自爲，但當因任耳。」</span>麤而不可不陳者，法也；<span class="jiazhu">成云：「法，言教也。理妙法麤，故順陳說。」</span>遠而不可不居者，義也；<span class="jiazhu">成云：「義雖去道疏遠，苟其合理，應須取斷。」</span>親而不可不廣者，仁也；<span class="jiazhu">成云：「親偏愛狹，周廣乃大仁也。」</span>節而不可不積者，禮也；<span class="jiazhu">成云：「積，厚也。節，文也。」</span>中而不可不高者，德也；<span class="jiazhu">修德之人，與世中和，自然高遠。</span>一而不可不易者，道也；<span class="jiazhu">成云：「妙本一氣，通生萬物，甚自簡易，其唯道乎！」</span>神而不可不爲者，天也。故聖人觀於天而不助，<span class="jiazhu">成云：「聖人觀自然妙理，大順羣物，而不助其性分。」</span>成於德而不累，出於道而不謀，<span class="jiazhu">郭云：「不謀而一，所以爲易。」</span>會於仁而不恃，<span class="jiazhu">所爲自與仁會，不恃賴之。</span>薄於義而不積，應於禮而不諱，<span class="jiazhu">俞云：「諱讀爲違。廣雅釋詁：『諱，避也。』國語韋注：『違，避也。』二字聲近義通。不諱，即不違。」</span>接於事而不辭，齊於法而不亂，<span class="jiazhu">成云：「因於物性，以法齊之，故不亂。」</span>恃於民而不輕，<span class="jiazhu">郭云：「恃其自爲，不輕用也。」</span>因於物而不去。<span class="jiazhu">郭云：「因而任之，不去其本。」</span>物者莫足爲也，而不可不爲。<span class="jiazhu">成云：「素無之，不可强爲；性中有者，不可不爲。」</span>不明於天者，不純於德；<span class="jiazhu">成云：「闇自然之理，則澆薄之德不純。」</span>不通於道者，无自而可。<span class="jiazhu">成云：「觸事面牆，無從而可。」</span>不明於道者，悲夫！何謂道？有天道，有人道。无爲而尊者，天道也；有爲而累者，人道也。主者，天道也；臣者，人道也。天道之與人道也，<span class="jiaozhusup">校：「天道之與人道也」八字，據集釋本補。</span>相去遠矣，不可不察也。<span class="jiazhu">宣云：「此段意膚文雜，與本篇義不甚切，不似莊子之筆，或後人續貂耳。」案：宣疑是也。然郭象有注，則晋世傳本已然。</span></p>
</div></body></html>