<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">莊子集解-外篇・天運第十四</title><script src="../Styles/main.js" type="text/javascript"></script></head><body><div id="text">
<h1><span class="section" id="title-2"><span data-head-description="" data-head-level="h3" data-head-title="天運第十四">天運第十四</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>天其運乎？<span class="jiazhu">郭云：「不運而自行。」</span>地其處乎？<span class="jiazhu">郭云：「不處而自止。」</span>日月其争於所乎？<span class="jiazhu">郭云：「不争而自代謝。」</span>孰主張是？孰維綱是？孰居无事推而行是？<span class="jiazhu">三句分承「天」「地」「日月。」</span>意者其有機緘而不得已邪？<span class="jiazhu">成云：「機，關。緘，閉也。謂有主司關閉，事不得已。」</span>意者其運轉而不能自止邪？雲者爲雨乎？雨者爲雲乎？孰隆施是？<span class="jiazhu">宣云：「隆，興也，謂雲。施，謂雨。」</span>孰居无事淫樂而勸是？<span class="jiazhu">宣云：「雲雨乃陰陽交和之氣所成，故以爲造化之淫樂。」</span>風起北方，一西一東，有上彷徨，<span class="jiazhu">司馬本作「旁皇」，云：「飆風也。」</span>孰嘘吸是？孰居无事而披拂是？敢問何故？巫咸袑曰：<span class="jiazhu">李云：「巫咸，殷相。袑，寄名也。」宣云：「袑蓋招之訛。託言巫咸相招致荅耳。古來止有巫咸，無巫咸袑也。」</span>「來！吾語女。天有六極五常，<span class="jiazhu">司馬云：「六極，四方上下。」成云：「五常，謂五行。」</span>帝王順之則治，逆之則凶。九洛之事，治成德備，監照下土，<span class="jiazhu">楊慎云：「九洛，九疇洛書。」</span>天下戴之，此謂上皇。」<span class="jiazhu">郭嵩燾云：「言天之運，自然而已，帝王順其自然，以道應之。」</span></p>
<p class="em2 strong" id="p1"><a class="gg-link" href="#p1" onclick="return changeColor(this);"></a>商太宰蕩問仁於莊子。<span class="jiazhu">司馬云：「商，宋也。太宰，官。蕩，名。」</span>莊子曰：「虎狼，仁也。」曰：「何謂也？」莊子曰：「父子相親，何爲不仁？」曰：「請問至仁。」莊子曰：「至仁无親。」太宰曰：「蕩聞之：无親則不愛，不愛則不孝。謂至仁不孝，可乎？」莊子曰：「不然。夫至仁尚矣，孝固不足以言之。<span class="jiazhu">孝不過仁之一端。</span>此非過孝之言也，不及孝之言也。<span class="jiazhu">如子所言，以親愛爲至仁，非過孝之言，不及孝之言也。</span>夫南行者至於郢，北面而不見冥山，<span class="jiazhu">司馬云：「冥山，北海山名。」</span>是何也？則去之遠也。<span class="jiazhu">喻以親愛爲至仁之言。</span>故曰：以敬孝易，以愛孝難；以愛孝易，以忘親難；忘親易，使親忘我難；使親忘我易，兼忘天下難；兼忘天下易，使天下兼忘我難。夫德遺堯、舜而不爲也，<span class="jiazhu">有堯、舜之德，而不刻意效法堯、舜，此我忘天下。</span>利澤施於萬世，天下莫知也，<span class="jiazhu">天下忘我。</span>豈直太息而言仁孝乎哉！<span class="jiazhu">仁孝不足言。</span>夫孝悌仁義，忠信貞廉，此皆自勉以役其德者也，<span class="jiazhu">宣云：「爲修德之名所役。」</span>不足多也。故曰：至貴，國爵并焉；至富，國財并焉；<span class="jiazhu">釋文：「并，棄除也。」宣云：「至貴在我，何有於爵！至富在我，何有於財！」案：此讀并爲屏。</span>至願，名譽并焉。<span class="jiazhu">至願莫知性適，而名譽不足言。</span>是以道不渝。」<span class="jiazhu">成云：「道德淳厚，不隨物變。」</span></p>
<p class="em2 strong" id="p2"><a class="gg-link" href="#p2" onclick="return changeColor(this);"></a>北門成問於黄帝曰：<span class="jiazhu">成云：「北門姓，成名，黄帝臣。」</span>帝張咸池之樂於洞庭之野，吾始聞之懼，復聞之怠，卒聞之而惑，<span class="jiazhu">成云：「怠，謂懼心退息。」</span>蕩蕩默默，乃不自得。」<span class="jiazhu">宣云：「神不能定，口不能言，失其常也。」</span>帝曰：「汝殆其然哉！<span class="jiazhu">宣云：「言固宜如此。」</span>吾奏之以人，徵之以天，<span class="jiazhu">宣云：「律與上天氣侯相准。」</span>行之以禮義，<span class="jiazhu">宣云：「禮節之，義宜之。」</span>建之乙太清。<span class="jiazhu">宣云：「取聲氣之元爲主宰。」</span>夫至樂者，先應之以人事，順之以天理，行之以五德，應之以自然，然後調理四時，太和萬物。<span class="jiazhu">姚云：「徐笠山以『夫』至此三十五字爲郭注誤入正文，蓋本之穎濱。宣本亦無此三十五字，云『俗本雜入』。」</span>四時迭起，<span class="jiazhu">宣云：「五聲配四時而賡奏。」</span>萬物循生；<span class="jiazhu">宣云：「眾器象萬物而環作。」</span>一盛一衰，文武倫經；<span class="jiazhu">成云：「倫，理。經，常也。夏盛冬衰，春文秋武，生殺之理，天道之常。」</span>一清一濁，陰陽調和，流光其聲；<span class="jiazhu">宣云：「清濁相得，如二氣和合，當其交動，光輝盈溢也。」</span>蟄蟲始作，吾驚之以雷霆；其卒无尾，其始无首；一死一生，一僨一起；所常无窮，而一不可待。<span class="jiazhu">郭嵩燾云：「雷霆之起，莫知其所自起，莫知其所自竟。其所自起，首也，生之端也；其所自竟，尾也，死之歸也。死生者，萬物之大常，與天爲無窮，而忽一至焉，則亦物之所不能待也。以喻樂之變化，動於自然。」俞云：「一不可待者，皆不可待也。一有皆義，見大戴記盧注、荀子楊注。」郭云：「以變化爲常，則所常者無窮。」</span>女故懼也。吾又奏之以陰陽之和，燭之以日月之明；<span class="jiazhu">郭云：「所謂用天之道。」</span>其聲能短能長，能柔能剛；變化齊一，不主故常；在谷滿谷，在阬滿阬；<span class="jiazhu">郭云：「至樂之道，無不周也。」</span>塗郤守神，<span class="jiazhu">釋文：「郤，與隙義同。」成云：「塗，塞也。閑心知之孔隙，守凝一之精神。」</span>以物爲量。<span class="jiazhu">即上「在谷」二句意。</span>其聲揮綽，<span class="jiazhu">郭云：「所謂闡諧。」成云：「揮，動。綽，寬也。如雷霆之震動，其聲寬廣。」</span>其名高明。<span class="jiazhu">成云：「高如上天，明如日月，聲既廣大，名亦高明。」</span>是故鬼神守其幽，<span class="jiazhu">成云：「各得其所，而不相撓。老經云『以道利天下，其鬼不神』也。」</span>日月星辰行其紀。<span class="jiazhu">郭云：「不失其度。」</span>吾止之於有窮，流之於无止。<span class="jiazhu">蘇輿云：「有窮者吾與之爲有窮，無止者吾與之爲無止，止、流一順其自然也。」</span>予欲慮之而不能知也，望之而不能見也，逐之而不能及也，儻然立於四虛之道，<span class="jiazhu">成云：「儻然，無心貌。立於四方空大之道。」</span>倚於槁梧而吟。<span class="jiazhu">見齊物論。</span>目知窮乎所欲見，力屈乎所欲逐，吾既不及已夫！形充空虛，乃至委蛇。汝委蛇，故怠。<span class="jiazhu">蘇輿云：「汝隨樂之委蛇而委蛇，故怠。」</span>吾又奏之以无怠之聲，調之以自然之命，<span class="jiazhu">成云：「凡百蒼生，以自然爲其性命。奏此樂者，調造化之心靈，和自然之性命。」</span>故若混逐叢生，林樂而无形；<span class="jiazhu">郭嵩燾云：「說文：『叢木曰林。』林樂者，相與羣樂之。五音繁會，不辨聲之所出，故曰無形。」</span>布揮而不曳，<span class="jiazhu">布散揮霍，若曳而愈長，而未嘗曳也。</span>幽昏而无聲。<span class="jiazhu">言其聲淡。</span>動於无方，居於窈冥；或謂之死，或謂之生；或謂之實，或謂之榮；行流散徙，不主常聲。<span class="jiazhu">郭云：「隨物變化。」</span>世疑之，稽於聖人。<span class="jiazhu">稽，考也。觀於聖人，則知至樂之妙，不必疑也。</span>聖也者，達於情而遂於命也。<span class="jiazhu">成云：「通有物之情，順自然之命，故謂之聖。」</span>天機不張而五官皆備，此之謂天樂，<span class="jiazhu">郭云：「忘樂而樂足，非張而後備。」</span>无言而心說。<span class="jiazhu">郭云：「心說在適，不在言也。」</span>故有焱氏爲之頌曰：<span class="jiazhu">成云：「炎氏，神農也。」釋文：「焱，本亦作炎。」</span>『聽之不聞其聲，視之不見其形，充滿天地，苞裏六極。』<span class="jiazhu">頌樂如此。</span>汝欲聽之而无接焉，而故惑也。<span class="jiazhu">而亦汝。</span>樂也者，始於懼，懼故祟；<span class="jiazhu">樂未大和，聽之悚懼，如有禍祟。</span>吾又次之以怠，怠故遁；<span class="jiazhu">其聲遁滅，似不欲聽而怠。</span>卒之於惑，惑故愚；愚故道，<span class="jiazhu">成云：「心無分别，有同闇惑，蕩蕩默默，類彼愚迷，雅符真道。」</span>道可載而與之俱也。」<span class="jiazhu">蘇輿云：「以混沌爲道，故由怠而幾於愚，則道可得而接焉矣。此章注重在此。」</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>孔子西游於衞。<span class="jiazhu">成云：「自魯適衞，故曰西遊。」</span>顔淵問師金，<span class="jiazhu">李云：「師，魯太師，金其名。」</span>曰：「以夫子之行爲奚如？」師金曰：「惜乎，而夫子其窮哉！」顔淵曰：「何也？」師金曰：「夫芻狗之未陳也，<span class="jiazhu">李云：「結芻爲狗，巫祝用之。」</span>盛以篋衍，<span class="jiazhu">李云：「衍，笥也。」</span>巾以文繡，尸祝齊戒以將之；及其已陳也，行者踐其首脊，蘇者取而爨之而已。<span class="jiazhu">李云：「蘇，草也。取草者得以炊也。」</span>將復取而盛以篋衍，巾以文繡，游居寢卧其下，彼不得夢，必且數眯焉。<span class="jiazhu">釋文：「字林云：『眯，物入眼爲病也。』司馬云：『厭也。』」成云：「假令不致惡夢，必當數數遭魔。」</span>今而夫子，亦取先王已陳芻狗，<span class="jiazhu">俞云：「此取字讀爲聚，見易萃象傳釋文、漢書五行志顔注。」</span>聚弟子游居寢卧其下。故伐樹於宋，削跡於衞，窮於商、周，是非其夢邪？圍於陳、蔡之間，七日不火食，死生相與鄰，是非其眯邪？夫水行莫如用舟，而陸行莫如用車。以舟之可行於水也而求推之於陸，則没世不行尋常。<span class="jiazhu">八尺曰尋，倍尋曰常。</span>古今非水陸與？周、魯非舟車與？今蘄行周於魯，是猶推舟於陸也，勞而无功，身必有殃。彼未知夫无方之傳，<span class="jiazhu">司馬云：「方，常也。」郭慶藩云：「吕覽必己篇高注：『傳，猶轉也。』言無方之轉動。」</span>應物而不窮者也。且子獨不見夫桔槔者乎？引之則俯，舍之則仰。彼，人之所引，非引人也，故俯仰而不得罪於人。故夫三皇、五帝之禮義法度，不矜於同而矜於治。<span class="jiazhu">成云：「矜，美也。禮樂威儀，不相沿襲。」郭云：「期合時宜，應治體而已。」</span>故譬三皇、五帝之禮義法度，其猶柤梨橘柚邪！其味相反，而皆可於口。故禮義法度者，應時而變者也。今取猿狙而衣以周公之服，彼必齕齧挽裂，盡去而後慊。<span class="jiazhu">釋文：「李云：『慊，足也。本亦作嗛。』」</span>觀古今之異，猶猿狙之異乎周公也。故西施病心而矉其里，<span class="jiazhu">矉於其里，字同顰。</span>其里之醜人見而美之，歸亦捧心而矉其里。其里之富人見之，堅閉門而不出；貧人見之，挈妻子而去之走。彼知矉美而不知矉之所以美。惜乎！而夫子其窮哉！」</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>孔子行年五十有一而不聞道，乃南之沛，見老耼。<span class="jiazhu">司馬云：「老子，陳國相人。相，今屬苦縣，與沛相近。」</span>老耼曰：「子來乎？吾聞子北方之賢者也，子亦得道乎？」孔子曰：「未得也。」老子曰：「子惡乎求之哉？」曰：「吾求之於度數，<span class="jiazhu">宣云：「制度、名數。」</span>五年而未得也。」老子曰：「子又惡乎求之哉？」曰：「吾求之於陰陽，十有二年而未得。」老子曰：「然。使道而可獻，則人莫不獻之於其君；使道而可進，則人莫不進之於其親；使道而可以告人，則人莫不告其兄弟；使道而可以與人，則人莫不與其子孫。然而不可者，无佗也，中无主而不止，<span class="jiazhu">中心無主，則道過而不留。</span>外无正而不行。<span class="jiazhu">俞云：「正乃匹之誤。禮緇衣『唯君子能好其正』，鄭注：『正當爲匹，字之誤也。』是其例矣。此二句與宣三年公羊傳『自内出者無匹不行，自外至者無主不止』，文義相似。自外至者無主不止，故此言中無主而不止也。自内出者無匹不行，故此言外無匹而不行也。則陽篇『自外入者有主而不執，由中出者有正而不距』，正亦當爲匹，誤與此同。」</span>由中出者，不受於外，<span class="jiazhu">宣云：「非時世之所宜，故不受。」</span>聖人不出；<span class="jiazhu">宣云：「不以施於人。」</span>由外入者，无主於中，<span class="jiazhu">宣云：「非吾心之精微，故無主。」</span>聖人不隱。<span class="jiazhu">不以藏於心，必也中得吾心之精微，外合時世之變通，乃内外同歸，體用一致，聖人之所以合道也。</span>名，公器也，不可多取。仁義，先王之蘧廬也，<span class="jiazhu">司馬云：「蘧廬，猶傳舍也。」</span>止可以一宿而不可以久處，覯而多責。<span class="jiazhu">宣云：「數相見，必受譴。」</span>古之至人，假道於仁，託宿於義，以遊逍遥之虛，食於苟簡之田，立於不貸之圃。<span class="jiazhu">成云：「苟，且。簡，略也。貸，施與也。知止知足，食於苟簡之田；不損己物，立於不貸之圃。而言田圃者，明是聖人養生之地。」</span>逍遥，无爲也；苟簡，易養也；不貸，无出也。<span class="jiazhu">宣云：「不費。」</span>古者謂是采真之遊。<span class="jiazhu">宣云：「不爲形跡所役。」姚本以上爲一節。</span>以富爲是者，不能讓䘵；以顯爲是者，不能讓名；親權者，不能與人柄。操之則慄，<span class="jiazhu">成云：「恐失所以戰慄。」</span>舍之則悲，<span class="jiazhu">宣云：「貪戀。」</span>而一无所鑑，<span class="jiazhu">宣云：「於理一無所見。」</span>以闚其所不休者，<span class="jiazhu">宣云：「但明於逐物不止。」</span>是天之戮民也。<span class="jiazhu">成云：「雖楚戮未加，而情性已困。」姚本以上爲一節。</span>怨、恩、取、與、諫、教、生、殺，八者，正之器也，<span class="jiazhu">宣云：「正人之具。」</span>唯循大變无所湮者，爲能用之。<span class="jiazhu">宣云：「惟與變化相循，無所湮滯者，乃合時宜也。」</span>故曰：正者，正也。<span class="jiazhu">宣云：「因其所當正而正之。」</span>其心以爲不然者，天門弗開矣。」<span class="jiazhu">成云：「其心之不能如是者，天機之門壅而弗開。天門，心也。」</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>孔子見老耼而語仁義。老耼曰：「夫播糠眯目，則天地四方易位矣；蚊虻噆膚，則通昔不寐矣。<span class="jiazhu">司馬云：「噆，齧也。」郭云：「外物加之雖小，而傷性已大也。」案：昔，夜也。夕、昔古通。</span>夫仁義憯然，乃憤吾心，亂莫大焉。<span class="jiazhu">憯同慘。宣云：「使人亂心，更甚於眯目噆膚也。」</span>吾子使天下无失其樸，<span class="jiazhu">郭云：「質全而仁義著。」</span>吾子亦放風而動，總德而立矣，<span class="jiazhu">放同仿。宣云：「同歸於自然。」</span>又奚傑然若負建鼓而求亡子者邪？<span class="jiazhu">成云：「傑然，用力貌。」案：天道篇引老子之言，亦云「又何偈偈乎揭仁義，若擊鼓而求亡子焉」，與此意同，謂驚駭天下也。</span>夫鵠不日浴而白，烏不日黔而黑。<span class="jiazhu">宣云：「喻本質自然如此。」</span>黑白之樸，不足以爲辯；<span class="jiazhu">宣云：「出於本質者，不足分别妍媸。」</span>名譽之觀，不足以爲廣。<span class="jiazhu">名譽之觀美，亦不能於本性有所增廣。</span>泉涸，魚相與處於陸，相呴以溼，相濡以沫，不若相忘於江湖。」<span class="jiazhu">宣云：「喻小惠相及，不如相忘於渾沌，各得之爲樂，又烏取乎仁義之區區哉！」案：「泉涸」四語，又見大宗師篇。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>孔子見老耼歸，三日不談。<span class="jiazhu">宣云：「不自得也。」</span>弟子問曰：「夫子見老耼，亦將何歸哉？」<span class="jiazhu">宣云：「何以歸正之？」</span>孔子曰：「吾乃今於是乎見龍。龍合而成體，散而成章，乘乎雲氣而養乎陰陽。予口張而不能嗋，予又何規老耼哉！」子貢曰：「然則人固有尸居而龍見，雷聲而淵默，<span class="jiazhu">二語又見在宥篇。</span>發動如天地者乎？賜亦可得而觀乎？」遂以孔子聲見老耼。<span class="jiazhu">宣云：「稱孔子爲先容。」</span>老耼方將倨堂而應微曰：<span class="jiazhu">踞於堂上，其應聲微。</span>「予年運而往矣，<span class="jiazhu">運，行。往，邁也。言行年已邁。</span>子將何以戒我乎？」子貢曰：「夫三王、五帝之治天下不同，其係聲名一也。而先生獨以爲非聖人，如何哉？」<span class="jiazhu">成云：「謂排三王爲非聖。」釋文：「三王，本或作三皇。依注，作王是也，餘皆作三皇。」</span>老耼曰：「小子少進！子何以謂不同？」對曰：「堯授舜，舜授禹，禹用力而湯用兵，文王順紂而不敢逆，武王逆紂而不肯順，故曰不同。」老耼曰：「小子少進！余語汝三皇、五帝之治天下。黄帝之治天下，使民心一，民有其親死不哭而民不非也。<span class="jiazhu">成云：「三皇行道，人心淳一，不獨親其親，不獨子其子，故親死不哭而世俗不非。必欲非之，則强哭者眾。」</span>堯之治天下，使民心親，民有爲其親殺其殺而民不非也。<span class="jiazhu">宣云：「欲隆其親，餘皆降殺，則知覺稍開矣。」</span>舜之治天下，使民心競，民孕婦十月生子，子生五月而能言，<span class="jiazhu">成云：「古者懷孕之婦，十四月而誕育生子，生子兩歲始能言。今與古乖異。」</span>不至乎孩而始誰，<span class="jiazhu">成云：「未解孩笑，已别是非。」郭云：「誰者，别人之意。」</span>則人始有夭矣。<span class="jiazhu">宣云：「元氣早凋。」</span>禹之治天下，使民心變，人有心而兵有順，<span class="jiazhu">宣云：「人有心機，且以殺伐爲應天順人。」</span>殺盜非殺，<span class="jiazhu">宣云：「謂爲當然。」</span>人自爲種而天下耳，<span class="jiazhu">自爲党類而成天下。</span>是以天下大駭，儒、墨皆起。<span class="jiazhu">成云：「驚駭天下，致使儒崇堯、舜以飾非，墨遵禹道而自是。」</span>其作始有倫，而今乎婦女，<span class="jiazhu">其作始尚有倫理，而今所行，丈夫而有婦女之道。</span>何言哉！余語汝：三皇、五帝之治天下，名曰治之，而亂莫甚焉。三皇之知，<span class="jiazhu">此「三皇」當作「三王」，否則不可通。</span>上悖日月之明，下睽山川之精，中墮四時之施。其知憯於𧓽蠆之尾，<span class="jiazhu">王引之云：「𧓽、蠆，皆蠍之異名。廣雅：『蠆、蝲，蠍也。』（今本脱「蝲」字。眾經音義五引作『蠆蝲，蠍也』，集韻引『蝲，蠆也』。）蝲音廬達反。蠆、 蝲，皆毒螫傷人之名。蠆之言䖧，（音哲。）蝲之言瘌。廣雅釋詁云『毒、 瘌、瘌，痛也』，是其義矣。蝲與𧓽，古同聲。𧓽、<span class="zuzi">{剌/虫}</span>實一字。史記秦本紀『厲共公』，始皇紀作『剌龔公』。剌之通作厲，猶蝲之通作𧓽矣。」</span>鮮規之獸，<span class="jiazhu">鮮規，未詳，蓋噬人之獸。</span>莫得安其性命之情者，而猶自以爲聖人，不可恥乎？其无恥也！」子貢蹵蹵然立不安。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>孔子謂老耼曰：「丘治詩、書、禮、樂、易、春秋六經，自以爲久矣，孰知其故矣，<span class="jiazhu">孰同熟。</span>以奸者七十二君，<span class="jiazhu">釋文：「三蒼云：『奸，犯也。』」</span>論先王之道而明周、召之跡，一君无所鉤用。<span class="jiazhu">釋文：「鉤，取也。」</span>甚矣夫！人之難說也，道之難明邪！」老子曰：「幸矣，子之不遇治世之君也！夫六經，先王之陳跡也，豈其所以跡哉！今子之所言，猶跡也。夫跡，履之所出，而跡豈履哉！夫白鶂之相視，眸子不運而風化；<span class="jiazhu">司馬云：「風化，相待風氣而化生也。」又曰：「相視而成陰陽。」宣云：「不運，定睛注視。」案：風，讀如「馬牛其風」之風，謂雌雄相誘也。化者，感而成孕。</span>蟲，雄鳴於上風，雌應於下風而風化。<span class="jiazhu">宣云：「傳聲而孕。」</span>類自爲雌雄，故風化。<span class="jiazhu">釋文：「山海經：『 亶爰之山有獸焉，其狀如狸而有髮，其名曰師類，帶山有鳥，其狀如鳳，五采文，其名曰奇類，皆自牝牡。』」</span>性不可易，命不可變，<span class="jiazhu">宣云：「其真常者。」</span>時不可止，道不可壅。<span class="jiazhu">宣云：「其變化者。」</span>苟得其道，无自而不可；<span class="jiazhu">郭云：「雖化者無方而皆可。」</span>失焉者，无自而可。」<span class="jiazhu">郭云：「所在皆不可。」</span>孔子不出三月，復見，曰：「丘得之矣。烏鵲孺，<span class="jiazhu">李云：「孺，孚乳而生。」</span>魚傅沫，<span class="jiazhu">司馬云：「傅口中沫，相與而生子。」</span>細要者化，<span class="jiazhu">列子釋文引司馬云：「稚蜂細要者，取桑蟲祝之，使似己子。」</span>有弟而兄啼。<span class="jiazhu">恐失父母之愛也。推極物性之不同。</span>久矣夫，丘不與化爲人！<span class="jiazhu">不能與造化爲一人。</span>不與化爲人，安能化人！」老子曰：「可。丘得之矣。」</p>
</div></body></html>